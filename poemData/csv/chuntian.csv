张若虚,唐代,春江花月夜,春江潮水连海平，海上明月共潮生。滟滟随波千万里，何处春江无月明！江流宛转绕芳甸，月照花林皆似霰。空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月？江月何年初照人？人生代代无穷已，江月年年望相似。(望相似一作：只相似)不知江月待何人，但见长江送流水。白云一片去悠悠，青枫浦上不胜愁。谁家今夜扁舟子？何处相思明月楼？可怜楼上月裴回，应照离人妆镜台。(裴回一作：徘徊)玉户帘中卷不去，捣衣砧上拂还来。此时相望不相闻，愿逐月华流照君。鸿雁长飞光不度，鱼龙潜跃水成文。昨夜闲潭梦落花，可怜春半不还家。江水流春去欲尽，江潭落月复西斜。斜月沉沉藏海雾，碣石潇湘无限路。不知乘月几人归，落月摇情满江树。(落月一作：落花),春
苏轼,宋代,定风波·莫听穿林打叶声,三月七日，沙湖道中遇雨，雨具先去，同行皆狼狈，余独不觉。已而遂晴，故作此(词)。莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。,春
白居易,唐代,钱塘湖春行,孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。,春
杜甫,唐代,春夜喜雨,好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。,春
朱熹,宋代,春日,胜日寻芳泗水滨，无边光景一时新。等闲识得东风面，万紫千红总是春。,春
贺知章,唐代,咏柳,碧玉妆成一树高，万条垂下绿丝绦。不知细叶谁裁出，二月春风似剪刀。,春
苏轼,宋代,蝶恋花·春景,花褪残红青杏小，燕子飞时，绿水人家绕。枝上柳绵吹又少，天涯何处无芳草。墙里秋千墙外道，墙外行人，墙里佳人笑。笑渐不闻声渐悄，多情却被无情恼。,春
杜牧,唐代,江南春,千里莺啼绿映红，水村山郭酒旗风。南朝四百八十寺，多少楼台烟雨中。,春
王维,唐代,鸟鸣涧,人闲桂花落，夜静春山空。月出惊山鸟，时鸣春涧中。,春
苏轼,宋代,望江南·超然台作,春未老，风细柳斜斜。试上超然台上看，半壕春水一城花。烟雨暗千家。(看一作：望)寒食后，酒醒却咨嗟。休对故人思故国，且将新火试新茶。诗酒趁年华。,春
韩愈,唐代,春雪,新年都未有芳华，二月初惊见草芽。白雪却嫌春色晚，故穿庭树作飞花。,春
苏轼,宋代,惠崇春江晚景二首,竹外桃花三两枝，春江水暖鸭先知。蒌蒿满地芦芽短，正是河豚欲上时。两两归鸿欲破群，依依还似北归人。遥知朔漠多风雪，更待江南半月春。,春
高鼎,清代,村居,草长莺飞二月天，拂堤杨柳醉春烟。儿童散学归来早，忙趁东风放纸鸢。,春
杜甫,唐代,绝句二首,迟日江山丽，春风花草香。泥融飞燕子，沙暖睡鸳鸯。江碧鸟逾白，山青花欲燃。今春看又过，何日是归年。,春
刘方平,唐代,夜月,更深月色半人家，北斗阑干南斗斜。今夜偏知春气暖，虫声新透绿窗纱。,春
白居易,唐代,忆江南词三首,江南好，风景旧曾谙。日出江花红胜火，春来江水绿如蓝。能不忆江南？江南忆，最忆是杭州。山寺月中寻桂子，郡亭枕上看潮头。何日更重游？江南忆，其次忆吴宫。吴酒一杯春竹叶，吴娃双舞醉芙蓉。早晚复相逢？,春
叶绍翁,宋代,游园不值,应怜屐齿印苍苔，小扣柴扉久不开。春色满园关不住，一枝红杏出墙来。,春
陆游,宋代,临安春雨初霁,世味年来薄似纱，谁令骑马客京华。小楼一夜听春雨，深巷明朝卖杏花。矮纸斜行闲作草，晴窗细乳戏分茶。素衣莫起风尘叹，犹及清明可到家。,春
白朴,元代,天净沙·春,春山暖日和风，阑干楼阁帘栊，杨柳秋千院中。啼莺舞燕，小桥流水飞红。,春
秦观,宋代,浣溪沙·漠漠轻寒上小楼,漠漠轻寒上小楼，晓阴无赖似穷秋。淡烟流水画屏幽。自在飞花轻似梦，无边丝雨细如愁。宝帘闲挂小银钩。,春
韩愈,唐代,晚春,草树知春不久归，百般红紫斗芳菲。(草树一作：草木)杨花榆荚无才思，惟解漫天作雪飞。,春
贺铸,宋代,青玉案·凌波不过横塘路,凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。飞云冉冉蘅皋暮，彩笔新题断肠句。试问闲情都几许？一川烟草，满城风絮，梅子黄时雨。(版本一)凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。(版本二),春
辛弃疾,宋代,摸鱼儿·更能消几番风雨,淳熙己亥，自湖北漕移湖南，同官王正之置酒小山亭，为赋。更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。(怕一作：恨)长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。,春
晏殊,宋代,破阵子·春景,燕子来时新社，梨花落后清明。池上碧苔三四点，叶底黄鹂一两声。日长飞絮轻。巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。,春
秦观,宋代,行香子·树绕村庄,树绕村庄，水满陂塘。倚东风，豪兴徜徉。小园几许，收尽春光。有桃花红，李花白，菜花黄。远远围墙，隐隐茅堂。飏青旗，流水桥旁。偶然乘兴，步过东冈。正莺儿啼，燕儿舞，蝶儿忙。,春
黄庭坚,宋代,清平乐·春归何处,春归何处？寂寞无行路。若有人知春去处，唤取归来同住。春无踪迹谁知？除非问取黄鹂。百啭无人能解，因风飞过蔷薇。,春
宋祁,宋代,玉楼春·春景,东城渐觉风光好，縠皱波纹迎客棹。绿杨烟外晓寒轻，红杏枝头春意闹。浮生长恨欢娱少，肯爱千金轻一笑。为君持酒劝斜阳，且向花间留晚照。,春
李煜,五代,清平乐·别来春半,别来春半，触目柔肠断。砌下落梅如雪乱，拂了一身还满。(柔肠断一作：愁肠断)雁来音信无凭，路遥归梦难成。离恨恰如春草，更行更远还生。,春
李白,唐代,春思,燕草如碧丝，秦桑低绿枝。当君怀归日，是妾断肠时。春风不相识，何事入罗帏。,春
王昌龄,唐代,闺怨,闺中少妇不知愁，春日凝妆上翠楼。(不知一作：不曾)忽见陌头杨柳色，悔教夫婿觅封侯。,春
晏殊,宋代,玉楼春·春恨,绿杨芳草长亭路。年少抛人容易去。楼头残梦五更钟，花底离愁三月雨。(离愁一作：离情)无情不似多情苦。一寸还成千万缕。天涯地角有穷时，只有相思无尽处。,春
袁宏道,明代,满井游记,燕地寒，花朝节后，余寒犹厉。冻风时作，作则飞沙走砾。局促一室之内，欲出不得。每冒风驰行，未百步辄返。　　廿二日天稍和，偕数友出东直，至满井。高柳夹堤，土膏微润，一望空阔，若脱笼之鹄。于时冰皮始解，波色乍明，鳞浪层层，清澈见底，晶晶然如镜之新开而冷光之乍出于匣也。山峦为晴雪所洗，娟然如拭，鲜妍明媚，如倩女之靧面而髻鬟之始掠也。柳条将舒未舒，柔梢披风，麦田浅鬣寸许。游人虽未盛，泉而茗者，罍而歌者，红装而蹇者，亦时时有。风力虽尚劲，然徒步则汗出浃背。凡曝沙之鸟，呷浪之鳞，悠然自得，毛羽鳞鬣之间皆有喜气。始知郊田之外未始无春，而城居者未之知也。　　夫不能以游堕事而潇然于山石草木之间者，惟此官也。而此地适与余近，余之游将自此始，恶能无纪？己亥之二月也。,春
苏轼,宋代,惠崇春江晚景,竹外桃花三两枝，春江水暖鸭先知。蒌蒿满地芦芽短，正是河豚欲上时。,春
张先,宋代,天仙子·水调数声持酒听,时为嘉禾小倅，以病眠，不赴府会。水调数声持酒听，午醉醒来愁未醒。送春春去几时回？临晚镜，伤流景，往事后期空记省。沙上并禽池上暝，云破月来花弄影。重重帘幕密遮灯，风不定，人初静，明日落红应满径。,春
张若虚,唐代,春江花月夜,春江潮水连海平，海上明月共潮生。滟滟随波千万里，何处春江无月明！江流宛转绕芳甸，月照花林皆似霰。空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月？江月何年初照人？人生代代无穷已，江月年年望相似。(望相似一作：只相似)不知江月待何人，但见长江送流水。白云一片去悠悠，青枫浦上不胜愁。谁家今夜扁舟子？何处相思明月楼？可怜楼上月裴回，应照离人妆镜台。(裴回一作：徘徊)玉户帘中卷不去，捣衣砧上拂还来。此时相望不相闻，愿逐月华流照君。鸿雁长飞光不度，鱼龙潜跃水成文。昨夜闲潭梦落花，可怜春半不还家。江水流春去欲尽，江潭落月复西斜。斜月沉沉藏海雾，碣石潇湘无限路。不知乘月几人归，落月摇情满江树。(落月一作：落花),春
苏轼,宋代,定风波·莫听穿林打叶声,三月七日，沙湖道中遇雨，雨具先去，同行皆狼狈，余独不觉。已而遂晴，故作此(词)。莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。,春
白居易,唐代,钱塘湖春行,孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。,春
杜甫,唐代,春夜喜雨,好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。,春
朱熹,宋代,春日,胜日寻芳泗水滨，无边光景一时新。等闲识得东风面，万紫千红总是春。,春
贺知章,唐代,咏柳,碧玉妆成一树高，万条垂下绿丝绦。不知细叶谁裁出，二月春风似剪刀。,春
苏轼,宋代,蝶恋花·春景,花褪残红青杏小，燕子飞时，绿水人家绕。枝上柳绵吹又少，天涯何处无芳草。墙里秋千墙外道，墙外行人，墙里佳人笑。笑渐不闻声渐悄，多情却被无情恼。,春
杜牧,唐代,江南春,千里莺啼绿映红，水村山郭酒旗风。南朝四百八十寺，多少楼台烟雨中。,春
王维,唐代,鸟鸣涧,人闲桂花落，夜静春山空。月出惊山鸟，时鸣春涧中。,春
苏轼,宋代,望江南·超然台作,春未老，风细柳斜斜。试上超然台上看，半壕春水一城花。烟雨暗千家。(看一作：望)寒食后，酒醒却咨嗟。休对故人思故国，且将新火试新茶。诗酒趁年华。,春
韩愈,唐代,春雪,新年都未有芳华，二月初惊见草芽。白雪却嫌春色晚，故穿庭树作飞花。,春
苏轼,宋代,惠崇春江晚景二首,竹外桃花三两枝，春江水暖鸭先知。蒌蒿满地芦芽短，正是河豚欲上时。两两归鸿欲破群，依依还似北归人。遥知朔漠多风雪，更待江南半月春。,春
高鼎,清代,村居,草长莺飞二月天，拂堤杨柳醉春烟。儿童散学归来早，忙趁东风放纸鸢。,春
杜甫,唐代,绝句二首,迟日江山丽，春风花草香。泥融飞燕子，沙暖睡鸳鸯。江碧鸟逾白，山青花欲燃。今春看又过，何日是归年。,春
刘方平,唐代,夜月,更深月色半人家，北斗阑干南斗斜。今夜偏知春气暖，虫声新透绿窗纱。,春
白居易,唐代,忆江南词三首,江南好，风景旧曾谙。日出江花红胜火，春来江水绿如蓝。能不忆江南？江南忆，最忆是杭州。山寺月中寻桂子，郡亭枕上看潮头。何日更重游？江南忆，其次忆吴宫。吴酒一杯春竹叶，吴娃双舞醉芙蓉。早晚复相逢？,春
叶绍翁,宋代,游园不值,应怜屐齿印苍苔，小扣柴扉久不开。春色满园关不住，一枝红杏出墙来。,春
陆游,宋代,临安春雨初霁,世味年来薄似纱，谁令骑马客京华。小楼一夜听春雨，深巷明朝卖杏花。矮纸斜行闲作草，晴窗细乳戏分茶。素衣莫起风尘叹，犹及清明可到家。,春
白朴,元代,天净沙·春,春山暖日和风，阑干楼阁帘栊，杨柳秋千院中。啼莺舞燕，小桥流水飞红。,春
秦观,宋代,浣溪沙·漠漠轻寒上小楼,漠漠轻寒上小楼，晓阴无赖似穷秋。淡烟流水画屏幽。自在飞花轻似梦，无边丝雨细如愁。宝帘闲挂小银钩。,春
韩愈,唐代,晚春,草树知春不久归，百般红紫斗芳菲。(草树一作：草木)杨花榆荚无才思，惟解漫天作雪飞。,春
贺铸,宋代,青玉案·凌波不过横塘路,凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。飞云冉冉蘅皋暮，彩笔新题断肠句。试问闲情都几许？一川烟草，满城风絮，梅子黄时雨。(版本一)凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。(版本二),春
辛弃疾,宋代,摸鱼儿·更能消几番风雨,淳熙己亥，自湖北漕移湖南，同官王正之置酒小山亭，为赋。更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。(怕一作：恨)长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。,春
晏殊,宋代,破阵子·春景,燕子来时新社，梨花落后清明。池上碧苔三四点，叶底黄鹂一两声。日长飞絮轻。巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。,春
秦观,宋代,行香子·树绕村庄,树绕村庄，水满陂塘。倚东风，豪兴徜徉。小园几许，收尽春光。有桃花红，李花白，菜花黄。远远围墙，隐隐茅堂。飏青旗，流水桥旁。偶然乘兴，步过东冈。正莺儿啼，燕儿舞，蝶儿忙。,春
黄庭坚,宋代,清平乐·春归何处,春归何处？寂寞无行路。若有人知春去处，唤取归来同住。春无踪迹谁知？除非问取黄鹂。百啭无人能解，因风飞过蔷薇。,春
宋祁,宋代,玉楼春·春景,东城渐觉风光好，縠皱波纹迎客棹。绿杨烟外晓寒轻，红杏枝头春意闹。浮生长恨欢娱少，肯爱千金轻一笑。为君持酒劝斜阳，且向花间留晚照。,春
李煜,五代,清平乐·别来春半,别来春半，触目柔肠断。砌下落梅如雪乱，拂了一身还满。(柔肠断一作：愁肠断)雁来音信无凭，路遥归梦难成。离恨恰如春草，更行更远还生。,春
李白,唐代,春思,燕草如碧丝，秦桑低绿枝。当君怀归日，是妾断肠时。春风不相识，何事入罗帏。,春
王昌龄,唐代,闺怨,闺中少妇不知愁，春日凝妆上翠楼。(不知一作：不曾)忽见陌头杨柳色，悔教夫婿觅封侯。,春
晏殊,宋代,玉楼春·春恨,绿杨芳草长亭路。年少抛人容易去。楼头残梦五更钟，花底离愁三月雨。(离愁一作：离情)无情不似多情苦。一寸还成千万缕。天涯地角有穷时，只有相思无尽处。,春
袁宏道,明代,满井游记,燕地寒，花朝节后，余寒犹厉。冻风时作，作则飞沙走砾。局促一室之内，欲出不得。每冒风驰行，未百步辄返。　　廿二日天稍和，偕数友出东直，至满井。高柳夹堤，土膏微润，一望空阔，若脱笼之鹄。于时冰皮始解，波色乍明，鳞浪层层，清澈见底，晶晶然如镜之新开而冷光之乍出于匣也。山峦为晴雪所洗，娟然如拭，鲜妍明媚，如倩女之靧面而髻鬟之始掠也。柳条将舒未舒，柔梢披风，麦田浅鬣寸许。游人虽未盛，泉而茗者，罍而歌者，红装而蹇者，亦时时有。风力虽尚劲，然徒步则汗出浃背。凡曝沙之鸟，呷浪之鳞，悠然自得，毛羽鳞鬣之间皆有喜气。始知郊田之外未始无春，而城居者未之知也。　　夫不能以游堕事而潇然于山石草木之间者，惟此官也。而此地适与余近，余之游将自此始，恶能无纪？己亥之二月也。,春
苏轼,宋代,惠崇春江晚景,竹外桃花三两枝，春江水暖鸭先知。蒌蒿满地芦芽短，正是河豚欲上时。,春
张先,宋代,天仙子·水调数声持酒听,时为嘉禾小倅，以病眠，不赴府会。水调数声持酒听，午醉醒来愁未醒。送春春去几时回？临晚镜，伤流景，往事后期空记省。沙上并禽池上暝，云破月来花弄影。重重帘幕密遮灯，风不定，人初静，明日落红应满径。,春
杜甫,唐代,江畔独步寻花七绝句,江上被花恼不彻，无处告诉只颠狂。走觅南邻爱酒伴，经旬出饮独空床。稠花乱蕊畏江滨，行步欹危实怕春。(畏一作：裹）诗酒尚堪驱使在，未须料理白头人。江深竹静两三家，多事红花映白花。报答春光知有处，应须美酒送生涯。东望少城花满烟，百花高楼更可怜。谁能载酒开金盏，唤取佳人舞绣筵。黄师塔前江水东，春光懒困倚微风。桃花一簇开无主，可爱深红爱浅红？黄四娘家花满蹊，千朵万朵压枝低。留连戏蝶时时舞，自在娇莺恰恰啼。不是爱花即欲死，只恐花尽老相催。繁枝容易纷纷落，嫩蕊商量细细开。,春
程颢,宋代,春日偶成,云淡风轻近午天，傍花随柳过前川。时人不识余心乐，将谓偷闲学少年。,春
杜甫,唐代,绝句,迟日江山丽，春风花草香。泥融飞燕子，沙暖睡鸳鸯。,春
张先,宋代,千秋岁·数声鶗鴂,数声鶗鴂，又报芳菲歇。惜春更把残红折。雨轻风色暴，梅子青时节。永丰柳，无人尽日飞花雪。(飞花雪一作：花飞雪)莫把幺弦拨，怨极弦能说。天不老，情难绝。心似双丝网，中有千千结。夜过也，东窗未白凝残月。(凝残月一作：孤灯灭),春
李清照,宋代,蝶恋花·暖雨晴风初破冻,暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。,春
李煜,五代,虞美人·风回小院庭芜绿,风回小院庭芜绿，柳眼春相续。凭阑半日独无言，依旧竹声新月似当年。笙歌未散尊罍在，池面冰初解。烛明香暗画堂深，满鬓青霜残雪思难任。,春
杨巨源,唐代,城东早春,诗家清景在新春，绿柳才黄半未匀。若待上林花似锦，出门俱是看花人。,春
谢灵运,南北朝,登池上楼,潜虬媚幽姿，飞鸿响远音。薄霄愧云浮，栖川怍渊沉。进德智所拙，退耕力不任。徇禄反穷海，卧疴对空林。衾枕昧节候，褰开暂窥临。倾耳聆波澜，举目眺岖嵚。初景革绪风，新阳改故阴。池塘生春草，园柳变鸣禽。祁祁伤豳歌，萋萋感楚吟。索居易永久，离群难处心。持操岂独古，无闷征在今。,春
杜审言,唐代,和晋陵陆丞早春游望,独有宦游人，偏惊物候新。云霞出海曙，梅柳渡江春。淑气催黄鸟，晴光转绿蘋。忽闻歌古调，归思欲沾巾。,春
韩愈,唐代,早春呈水部张十八员外二首,天街小雨润如酥，草色遥看近却无。最是一年春好处，绝胜烟柳满皇都。莫道官忙身老大，即无年少逐春心。凭君先到江头看，柳色如今深未深。,春
李清照,宋代,减字木兰花·卖花担上,卖花担上。买得一枝春欲放。泪染轻匀。犹带彤霞晓露痕。怕郎猜道。奴面不如花面好。云鬓斜簪。徒要教郎比并看。,春
戴叔伦,唐代,兰溪棹歌,凉月如眉挂柳湾，越中山色镜中看。兰溪三日桃花雨，半夜鲤鱼来上滩。,春
王雱,宋代,眼儿媚·杨柳丝丝弄轻柔,杨柳丝丝弄轻柔，烟缕织成愁。海棠未雨，梨花先雪，一半春休。而今往事难重省，归梦绕秦楼。相思只在，丁香枝上，豆蔻梢头。,春
刘禹锡,唐代,和乐天春词,新妆宜面下朱楼，深锁春光一院愁。行到中庭数花朵，蜻蜓飞上玉搔头。,春
曾巩,宋代,咏柳,乱条犹未变初黄，倚得东风势便狂。解把飞花蒙日月，不知天地有清霜。,春
李璟,五代,摊破浣溪沙·手卷真珠上玉钩,手卷真珠上玉钩，依前春恨锁重楼。风里落花谁是主？思悠悠。青鸟不传云外信，丁香空结雨中愁。回首绿波三峡暮，接天流。(三峡一作：三楚),春
苏舜钦,宋代,淮中晚泊犊头,春阴垂野草青青，时有幽花一树明。晚泊孤舟古祠下，满川风雨看潮生。,春
杜牧,唐代,叹花,自是寻春去校迟，不须惆怅怨芳时。狂风落尽深红色，绿叶成阴子满枝。,春
苏轼,宋代,减字木兰花·莺初解语,莺初解语，最是一年春好处。微雨如酥，草色遥看近却无。休辞醉倒，花不看开人易老。莫待春回，颠倒红英间绿苔。,春
张维屏,清代,新雷,造物无言却有情，每于寒尽觉春生。千红万紫安排著，只待新雷第一声。,春
苏轼,宋代,江神子·恨别,天涯流落思无穷！既相逢，却匆匆。携手佳人，和泪折残红。为问东风余几许？春纵在，与谁同！隋堤三月水溶溶。背归鸿，去吴中。回首彭城，清泗与淮通。欲寄相思千点泪，流不到，楚江东。(欲寄一作：寄我),春
白居易,唐代,南湖早春,风回云断雨初晴，返照湖边暖复明。乱点碎红山杏发，平铺新绿水蘋生。翅低白雁飞仍重，舌涩黄鹂语未成。不道江南春不好，年年衰病减心情。,春
戴叔伦,唐代,苏溪亭,苏溪亭上草漫漫，谁倚东风十二阑。燕子不归春事晚，一汀烟雨杏花寒。,春
王驾,唐代,雨晴,雨前初见花间蕊，雨后兼无叶里花。蛱蝶飞来过墙去，却疑春色在邻家。(版本一)雨前初见花间蕊，雨后全无叶底花。蜂蝶纷纷过墙去，却疑春色在邻家。(版本二),春
于良史,唐代,春山夜月,春山多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟处，楼台深翠微。,春
冯延巳,五代,鹊踏枝·六曲阑干偎碧树,六曲阑干偎碧树，杨柳风轻，展尽黄金缕。谁把钿筝移玉柱，穿帘海燕双飞去。(双飞一作：惊飞)满眼游丝兼落絮，红杏开时，一霎清明雨。浓睡觉来莺乱语，惊残好梦无寻处。,春
王令,宋代,送春,三月残花落更开，小檐日日燕飞来。子规夜半犹啼血，不信东风唤不回。,春
张旭,唐代,山行留客,山光物态弄春晖，莫为轻阴便拟归。纵使晴明无雨色，入云深处亦沾衣。,春
秦观,宋代,如梦令·莺嘴啄花红溜,莺嘴啄花红溜，燕尾点波绿皱。指冷玉笙寒，吹彻小梅春透。依旧，依旧，人与绿杨俱瘦。,春
杜甫,唐代,水槛遣心二首,去郭轩楹敞，无村眺望赊。澄江平少岸，幽树晚多花。细雨鱼儿出，微风燕子斜。城中十万户，此地两三家。蜀天常夜雨，江槛已朝晴。叶润林塘密，衣干枕席清。不堪祗老病，何得尚浮名。浅把涓涓酒，深凭送此生。,春
谢朓,南北朝,王孙游,绿草蔓如丝，杂树红英发。无论君不归，君归芳已歇。,春
晏殊,宋代,踏莎行·小径红稀,小径红稀，芳郊绿遍。高台树色阴阴见。春风不解禁杨花，蒙蒙乱扑行人面。(蒙通：濛)翠叶藏莺，朱帘隔燕。炉香静逐游丝转。一场愁梦酒醒时，斜阳却照深深院。,春
刘昚虚,唐代,阙题,道由白云尽，春与青溪长。时有落花至，远随流水香。闲门向山路，深柳读书堂。幽映每白日，清辉照衣裳。,春
白居易,唐代,春风,春风先发苑中梅，樱杏桃梨次第开。荠花榆荚深村里，亦道春风为我来。,春
秦观,宋代,好事近·梦中作,春路雨添花，花动一山春色。行到小溪深处，有黄鹂千百。飞云当面化龙蛇，夭矫转空碧。醉卧古藤阴下，了不知南北。(化龙蛇一作：舞龙蛇),春
秦观,宋代,望海潮·梅英疏淡,梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。,春
白居易,唐代,春题湖上,湖上春来似画图，乱峰围绕水平铺。松排山面千重翠，月点波心一颗珠。碧毯线头抽早稻，青罗裙带展新蒲。未能抛得杭州去，一半勾留是此湖。,春
朱淑真,宋代,蝶恋花·送春,楼外垂杨千万缕。欲系青春，少住春还去。犹自风前飘柳絮。随春且看归何处。绿满山川闻杜宇。便做无情，莫也愁人苦。把酒送春春不语。黄昏却下潇潇雨。,春
李白,唐代,子夜吴歌·春歌,秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。,春
欧阳修,宋代,浣溪沙·堤上游人逐画船,堤上游人逐画船，拍堤春水四垂天。绿杨楼外出秋千。白发戴花君莫笑，六幺催拍盏频传。人生何处似尊前！,春
袁枚,清代,春风,春风如贵客，一到便繁华。来扫千山雪，归留万国花。,春
杨万里,宋代,桑茶坑道中,晴明风日雨干时，草满花堤水满溪。童子柳阴眠正着，一牛吃过柳阴西。,春
冯延巳,五代,清平乐·雨晴烟晚,雨晴烟晚。绿水新池满。双燕飞来垂柳院，小阁画帘高卷。黄昏独倚朱阑。西南新月眉弯。砌下落花风起，罗衣特地春寒。,春
李华,唐代,春行即兴,宜阳城下草萋萋，涧水东流复向西。芳树无人花自落，春山一路鸟空啼。,春
武元衡,唐代,春兴,杨柳阴阴细雨晴，残花落尽见流莺。春风一夜吹乡梦，又逐春风到洛城。(乡一作：香),春
李清照,宋代,临江仙·庭院深深深几许,欧阳公作《蝶恋花》，有“深深深几许”之句，予酷爱之。用其语作“庭院深深”数阕，其声即旧《临江仙》也。庭院深深深几许？云窗雾阁常扃。柳梢梅萼渐分明。春归秣陵树，人老建康城。感月吟风多少事，如今老去无成。谁怜憔悴更凋零。试灯无意思，踏雪没心情。(试灯无意思，踏雪没心情一作：灯花空结蕊，离别共伤情),春
张先,宋代,青门引·春思,乍暖还轻冷。风雨晚来方定。庭轩寂寞近清明，残花中酒，又是去年病。楼头画角风吹醒。入夜重门静。那堪更被明月，隔墙送过秋千影。,春
晏几道,宋代,鹧鸪天·十里楼台倚翠微,十里楼台倚翠微。百花深处杜鹃啼。殷勤自与行人语，不似流莺取次飞。惊梦觉，弄晴时。声声只道不如归。天涯岂是无归意，争奈归期未可期。,春
岑参,唐代,山房春事二首,风恬日暖荡春光，戏蝶游蜂乱入房。数枝门柳低衣桁，一片山花落笔床。梁园日暮乱飞鸦，极目萧条三两家。庭树不知人去尽，春来还发旧时花。,春
李商隐,唐代,天涯,春日在天涯，天涯日又斜。莺啼如有泪，为湿最高花。,春
张栻,宋代,立春偶成,律回岁晚冰霜少，春到人间草木知。便觉眼前生意满，东风吹水绿参差。,春
元稹,唐代,桃花,桃花浅深处，似匀深浅妆。春风助肠断，吹落白衣裳。,春
黄庭坚,宋代,菩萨蛮·半烟半雨溪桥畔,半烟半雨溪桥畔，渔翁醉着无人唤。疏懒意何长，春风花草香。江山如有待，此意陶潜解。问我去何之，君行到自知。,春
冯延巳,五代,醉花间·晴雪小园春未到,晴雪小园春未到，池边梅自早。高树鹊衔巢，斜月明寒草。山川风景好，自古金陵道，少年看却老。相逢莫厌醉金杯，别离多，欢会少。,春
杜荀鹤,唐代,春宫怨,早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。,春
丘逢甲,清代,春愁,春愁难遣强看山，往事惊心泪欲潸。四百万人同一哭，去年今日割台湾。,春
张敬忠,唐代,边词,五原春色旧来迟，二月垂杨未挂丝。(旧来迟一作：归来迟)即今河畔冰开日，正是长安花落时。,春
梅尧臣,宋代,苏幕遮·草,露堤平，烟墅杳。乱碧萋萋，雨后江天晓。独有庾郎年最少。窣地春袍，嫩色宜相照。接长亭，迷远道。堪怨王孙，不记归期早。落尽梨花春又了。满地残阳，翠色和烟老。,春
黄孝迈,宋代,湘春夜月·近清明,近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。空樽夜泣，青山不语，残月当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个并刀，剪断心上愁痕。,春
刘攽,宋代,雨后池上,一雨池塘水面平，淡磨明镜照檐楹。东风忽起垂杨舞，更作荷心万点声。,春
钱惟演,宋代,玉楼春·城上风光莺语乱,城上风光莺语乱，城下烟波春拍岸。绿杨芳草几时休，泪眼愁肠先已断。情怀渐觉成衰晚，鸾镜朱颜惊暗换。昔年多病厌芳尊，今日芳尊惟恐浅。(渐觉一作：渐变；鸾镜一作:鸾鉴),春
苏轼,宋代,新城道中二首,东风知我欲山行，吹断檐间积雨声。岭上晴云披絮帽，树头初日挂铜钲。野桃含笑竹篱短，溪柳自摇沙水清。西崦人家应最乐，煮芹烧笋饷春耕。身世悠悠我此行，溪边委辔听溪声。散材畏见搜林斧，疲马思闻卷旆钲。细雨足时茶户喜，乱山深处长官清。人间岐路知多少，试向桑田问耦耕。,春
李商隐,唐代,春日寄怀,世间荣落重逡巡，我独丘园坐四春。纵使有花兼有月，可堪无酒又无人。青袍似草年年定，白发如丝日日新。欲逐风波千万里，未知何路到龙津。,春
秦观,宋代,江城子·清明天气醉游郎,清明天气醉游郎。莺儿狂。燕儿狂。翠盖红缨，道上往来忙。记得相逢垂柳下，雕玉珮，缕金裳。春光还是旧春光。桃花香。李花香。浅白深红，一一斗新妆。惆怅惜花人不见，歌一阕，泪千行。,春
朱服,宋代,渔家傲·小雨纤纤风细细,小雨纤纤风细细，万家杨柳青烟里。恋树湿花飞不起，愁无比，和春付与东流水。九十光阴能有几？金龟解尽留无计。寄语东阳沽酒市，拚一醉，而今乐事他年泪。,春
苏轼,宋代,蝶恋花·京口得乡书,雨后春容清更丽。只有离人，幽恨终难洗。北固山前三面水。碧琼梳拥青螺髻。一纸乡书来万里。问我何年，真个成归计。回首送春拚一醉。东风吹破千行泪。,春
贾至,唐代,春思二首·其一,草色青青柳色黄，桃花历乱李花香。东风不为吹愁去，春日偏能惹恨长。,春
晏殊,宋代,诉衷情·东风杨柳欲青青,东风杨柳欲青青。烟淡雨初晴。恼他香阁浓睡，撩乱有啼莺。眉叶细，舞腰轻。宿妆成。一春芳意，三月和风，牵系人情。,春
杨慎,明代,出郊,高田如楼梯，平田如棋局。白鹭忽飞来，点破秧针绿。,春
万俟咏,宋代,三台·清明应制,见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。,春
韩愈,唐代,晚春二首·其二,谁收春色将归去，慢绿妖红半不存。榆荚只能随柳絮，等闲撩乱走空园。,春
王勃,唐代,落花落,落花落，落花纷漠漠。绿叶青跗映丹萼，与君裴回上金阁。影拂妆阶玳瑁筵，香飘舞馆茱萸幕。落花飞，燎乱入中帷。落花春正满，春人归不归。落花度，氛氲绕高树。落花春已繁，春人春不顾。绮阁青台静且闲，罗袂红巾复往还。盛年不再得，高枝难重攀。试复旦游落花里，暮宿落花间。与君落花院，台上起双鬟。,春
刘禹锡,唐代,忆江南·春去也,春去也，多谢洛城人。弱柳从风疑举袂，丛兰裛露似沾巾。独坐亦含嚬。春去也，共惜艳阳年。犹有桃花流水上，无辞竹叶醉尊前。惟待见青天。,春
晏殊,宋代,木兰花·池塘水绿风微暖,池塘水绿风微暖，记得玉真初见面。重头歌韵响琤琮，入破舞腰红乱旋。玉钩阑下香阶畔，醉后不知斜日晚。当时共我赏花人，点检如今无一半。,春
崔涂,唐代,春夕,水流花谢两无情，送尽东风过楚城。胡蝶梦中家万里，子规枝上月三更。故园书动经年绝，华发春唯满镜生。(春唯一作：春移；满镜一作：两鬓)自是不归归便得，五湖烟景有谁争。,春
唐彦谦,唐代,春草,天北天南绕路边，托根无处不延绵。萋萋总是无情物，吹绿东风又一年。,春
欧阳修,宋代,春日西湖寄谢法曹歌,西湖春色归，春水绿于染。群芳烂不收，东风落如糁。参军春思乱如云，白发题诗愁送春。遥知湖上一樽酒，能忆天涯万里人。万里思春尚有情，忽逢春至客心惊。雪消门外千山绿，花发江边二月晴。少年把酒逢春色，今日逢春头已白。异乡物态与人殊，惟有东风旧相识。,春
李清照,宋代,小重山·春到长门春草青,春到长门春草青，江梅些子破，未开匀。碧云笼碾玉成尘，留晓梦，惊破一瓯春。花影压重门，疏帘铺淡月，好黄昏。二年三度负东君，归来也，著意过今春。,春
白居易,唐代,春词,低花树映小妆楼，春入眉心两点愁。斜倚栏杆背鹦鹉，思量何事不回头。,春
曹雪芹,清代,杏帘在望,杏帘招客饮，在望有山庄。菱荇鹅儿水，桑榆燕子梁。一畦春韭绿，十里稻花香。盛世无饥馁，何须耕织忙。,春
欧阳修,宋代,采桑子·画船载酒西湖好,画船载酒西湖好，急管繁弦，玉盏催传，稳泛平波任醉眠。行云却在行舟下，空水澄鲜，俯仰留连，疑是湖中别有天。,春
王维,唐代,春中田园作,屋上春鸠鸣，村边杏花白。持斧伐远扬，荷锄觇泉脉。归燕识故巢，旧人看新历。临觞忽不御，惆怅远行客。,春
赵令畤,宋代,清平乐·春风依旧,春风依旧，著意隋堤柳。搓得鹅儿黄欲就，天气清明时候。去年紫陌青门，今宵雨魄云魂。断送一生憔悴，只消几个黄昏？,春
晏几道,宋代,更漏子·柳丝长,柳丝长，桃叶小。深院断无人到。红日淡，绿烟晴。流莺三两声。雪香浓，檀晕少。枕上卧枝花好。春思重，晓妆迟。寻思残梦时。,春
杜审言,唐代,渡湘江,迟日园林悲昔游，今春花鸟作边愁。独怜京国人南窜，不似湘江水北流。,春
佚名,南北朝,子夜四时歌·春林花多媚,春林花多媚，春鸟意多哀。春风复多情，吹我罗裳开。,春
孟浩然,唐代,春中喜王九相寻,二月湖水清，家家春鸟鸣。林花扫更落，径草踏还生。酒伴来相命，开尊共解酲。当杯已入手，歌妓莫停声。,春
储光羲,唐代,钓鱼湾,垂钓绿湾春，春深杏花乱。潭清疑水浅，荷动知鱼散。日暮待情人，维舟绿杨岸。,春
苏轼,宋代,减字木兰花·立春,春牛春杖，无限春风来海上。便丐春工，染得桃红似肉红。春幡春胜，一阵春风吹酒醒。不似天涯，卷起杨花似雪花。,春
张惠言,清代,相见欢·年年负却花期,年年负却花期！过春时，只合安排愁绪送春归。梅花雪，梨花月，总相思。自是春来不觉去偏知。,春
秦观,宋代,三月晦日偶题,节物相催各自新，痴心儿女挽留春。芳菲歇去何须恨，夏木阴阴正可人。,春
朱彝尊,清代,忆少年·飞花时节,飞花时节，垂杨巷陌，东风庭院。重帘尚如昔，但窥帘人远。叶底歌莺梁上燕，一声声伴人幽怨。相思了无益，悔当初相见。,春
白居易,唐代,杭州春望,望海楼明照曙霞，护江堤白踏晴沙。涛声夜入伍员庙，柳色春藏苏小家。红袖织绫夸柿蒂，青旗沽酒趁梨花。谁开湖寺西南路，草绿裙腰一道斜。,春
黄庭坚,宋代,次元明韵寄子由,半世交亲随逝水，几人图画入凌烟？春风春雨花经眼，江北江南水拍天。欲解铜章行问道，定知石友许忘年。脊令各有思归恨，日月相催雪满颠。,春
佚名,宋代,一剪梅·漠漠春阴酒半酣,漠漠春阴酒半酣。风透春衫，雨透春衫。人家蚕事欲眠三。桑满筐篮，柘满筐篮。先自离怀百不堪。樯燕呢喃，梁燕呢喃。篝灯强把锦书看。人在江南，心在江南。,春
冯延巳,五代,采桑子·花前失却游春侣,花前失却游春侣，独自寻芳。满目悲凉。纵有笙歌亦断肠。林间戏蝶帘间燕，各自双双。忍更思量，绿树青苔半夕阳。,春
杜甫,唐代,曲江对雨,城上春云覆苑墙，江亭晚色静年芳。林花著雨胭脂湿，水荇牵风翠带长。龙武新军深驻辇，芙蓉别殿谩焚香。何时诏此金钱会，暂醉佳人锦瑟旁。,春
纳兰性德,清代,采桑子·冷香萦遍红桥梦,冷香萦遍红桥梦，梦觉城笳。月上桃花，雨歇春寒燕子家。箜篌别后谁能鼓，肠断天涯。暗损韶华，一缕茶烟透碧纱。,春
晏几道,宋代,浪淘沙·小绿间长红,小绿间长红，露蕊烟丛。花开花落昔年同。惟恨花前携手处，往事成空。山远水重重，一笑难逢。已拚长在别离中。霜鬓知他从此去，几度春风。,春
陆游,宋代,春游,沈家园里花如锦，半是当年识放翁。也信美人终作土，不堪幽梦太匆匆。,春
曾允元,宋代,点绛唇·一夜东风,一夜东风，枕边吹散愁多少。数声啼鸟。梦转纱窗晓。来是春初，去是春将老。长亭道。一般芳草。只有归时好。,春
苏轼,宋代,减字木兰花·春月,二月十五夜，与赵德麟小酌聚星堂春庭月午，摇荡香醪光欲舞。步转回廊，半落梅花婉娩香。轻云薄雾，总是少年行乐处。不似秋光，只与离人照断肠。,春
柳宗元,唐代,柳州二月榕叶落尽偶题,宦情羁思共凄凄，春半如秋意转迷。山城过雨百花尽，榕叶满庭莺乱啼。,春
欧阳修,宋代,青玉案·一年春事都来几,一年春事都来几，早过了、三之二。绿暗红嫣浑可事。绿杨庭院，暖风帘幕，有个人憔悴。买花载酒长安市，又争似、家山见桃李。不枉东风吹客泪。相思难表，梦魂无据，惟有归来是。,春
叶梦得,宋代,虞美人·雨后同干誉才卿置酒来禽花下作,落花已作风前舞。又送黄昏雨。晓来庭院半残红。惟有游丝千丈、罥晴空。殷勤花下同携手。更尽杯中酒。美人不用敛蛾眉。我亦多情无奈、酒阑时。,春
纳兰性德,清代,采桑子·那能寂寞芳菲节,那能寂寞芳菲节，欲话生平。夜已三更。一阕悲歌泪暗零。须知秋叶春花促，点鬓星星。遇酒须倾，莫问千秋万岁名。,春
温庭筠,唐代,惜春词,百舌问花花不语，低回似恨横塘雨。蜂争粉蕊蝶分香，不似垂杨惜金缕。愿君留得长妖韶，莫逐东风还荡摇。秦女含颦向烟月，愁红带露空迢迢。,春
关汉卿,元代,大德歌·春,子规啼，不如归，道是春归人未归。几日添憔悴，虚飘飘柳絮飞。一春鱼雁无消息，则见双燕斗衔泥。,春
梁曾,元代,木兰花慢·西湖送春,问花花不语，为谁落，为谁开。算春色三分，半随流水，半入尘埃。人生能几欢笑，但相逢、尊酒莫相催。千古幕天席地，一春翠绕珠围。彩云回首暗高台。烟树渺吟怀。拚一醉留春，留春不住，醉里春归。西楼半帘斜日，怪衔春、燕子却飞来。一枕青楼好梦，又教风雨惊回。,春
王维,唐代,戏题盘石,可怜盘石临泉水，复有垂杨拂酒杯。若道春风不解意，何因吹送落花来。,春
朱淑真,宋代,谒金门·春半,春已半。触目此情无限。十二阑干闲倚遍。愁来天不管。好是风和日暖。输与莺莺燕燕。满院落花帘不卷。断肠芳草远。,春
王勃,唐代,羁春,客心千里倦，春事一朝归。还伤北园里，重见落花飞。,春
佚名,南北朝,子夜四时歌·春风动春心,春风动春心，流目瞩山林。山林多奇采，阳鸟吐清音。,春
王守仁,明代,春晴,林下春晴风渐和，高崖残雪已无多。游丝冉冉花枝静，青壁迢迢白鸟过。忽向山中怀旧侣，几从洞口梦烟萝。客衣尘土终须换，好与湖边长芰荷。,春
李煜,五代,阮郎归·呈郑王十二弟,东风吹水日衔山，春来长是闲。落花狼藉酒阑珊，笙歌醉梦间。佩声悄，晚妆残，凭谁整翠鬟？留连光景惜朱颜，黄昏独倚阑。,春
皇甫冉,唐代,春思,莺啼燕语报新年，马邑龙堆路几千。家住层城临汉苑，心随明月到胡天。(层城一作：秦城)机中锦字论长恨，楼上花枝笑独眠。为问元戎窦车骑，何时返旆勒燕然。,春
朱淑真,宋代,江城子·赏春,斜风细雨作春寒，对尊前，忆前欢。曾把梨花，寂寞泪阑干。芳草断烟南浦路，和别泪，看青山。昨宵结得梦夤缘，水云间，悄无言。争奈醒来，愁恨又依然。展转衾裯空懊恼，天易见，见伊难。,春
杨万里,宋代,伤春,准拟今春乐事浓，依然枉却一东风。年年不带看花眼，不是愁中即病中。,春
秦观,宋代,满庭芳·晓色云开,晓色云开，春随人意，骤雨才过还晴。古台芳榭，飞燕蹴红英。舞困榆钱自落，秋千外、绿水桥平。东风里，朱门映柳，低按小秦筝。多情，行乐处，珠钿翠盖，玉辔红缨。渐酒空金榷，花困蓬瀛。豆蔻梢头旧恨，十年梦、屈指堪惊。凭阑久，疏烟淡日，寂寞下芜城。,春
吴文英,宋代,望江南·三月暮,三月暮，花落更情浓。人去秋千闲挂月，马停杨柳倦嘶风。堤畔画船空。恹恹醉，长日小帘栊。宿燕夜归银烛外，啼莺声在绿阴中。无处觅残红。,春
李白,唐代,折杨柳,垂杨拂绿水，摇艳东风年。花明玉关雪，叶暖金窗烟。美人结长想，对此心凄然。攀条折春色，远寄龙庭前。,春
苏轼,宋代,点绛唇·红杏飘香,红杏飘香，柳含烟翠拖轻缕。水边朱户。尽卷黄昏雨。烛影摇风，一枕伤春绪。归不去。凤楼何处。芳草迷归路。,春
黄庭坚,宋代,诉衷情·小桃灼灼柳鬖鬖,小桃灼灼柳鬖鬖，春色满江南。雨晴风暖烟淡，天气正醺酣。山泼黛，水挼蓝，翠相搀。歌楼酒旆，故故招人，权典青衫。,春
李清照,宋代,蝶恋花·暖雨晴风初破冻,暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。,春
张籍,唐代,春别曲,长江春水绿堪染，莲叶出水大如钱。江头橘树君自种，那不长系木兰船。,春
赵令畤,宋代,蝶恋花·欲减罗衣寒未去,欲减罗衣寒未去，不卷珠帘，人在深深处。红杏枝头花几许？啼痕止恨清明雨。尽日沉烟香一缕，宿酒醒迟，恼破春情绪。飞燕又将归信误，小屏风上西江路。,春
苏轼,宋代,浣溪沙·雪颔霜髯不自惊,伽花彩甚奇，谓有初春之兴。因作二首，寄袁公济雪颔霜髯不自惊。更将翦彩发春荣。羞颜未醉已先赪。莫唱黄鸡并白发，且呼张丈唤殷兄。有人归去欲卿卿。,春
李弥逊,宋代,春日即事,小雨丝丝欲网春，落花狼藉近黄昏。车尘不到张罗地，宿鸟声中自掩门。,春
苏轼,宋代,新城道中·其一,东风知我欲山行，吹断檐间积雨声。岭上晴云披絮帽，树头初日挂铜钲。野桃含笑竹篱短，溪柳自摇沙水清。西崦人家应最乐，煮芹烧笋饷春耕。,春
杜审言,唐代,春日京中有怀,今年游寓独游秦，愁思看春不当春。上林苑里花徒发，细柳营前叶漫新。公子南桥应尽兴，将军西第几留宾。寄语洛城风日道，明年春色倍还人。,春
苏轼,宋代,月夜与客饮酒杏花下,杏花飞帘散余春，明月入户寻幽人。褰衣步月踏花影，炯如流水涵青苹。花间置酒清香发，争挽长条落香雪。山城薄酒不堪饮，劝君且吸杯中月。洞箫声断月明中，惟忧月落酒杯空。明朝卷地春风恶，但见绿叶栖残红。,春
贾至,唐代,早朝大明宫呈两省僚友,银烛熏天紫陌长，禁城春色晓苍苍。(熏天一作：朝天)千条弱柳垂青琐，百啭流莺满建章。剑佩声随玉墀步，衣冠身惹御炉香。共沐恩波凤池上，朝朝染翰侍君王。,春
晏几道,宋代,玉楼春·东风又作无情计,东风又作无情计，艳粉娇红吹满地。碧楼帘影不遮愁，还似去年今日意。谁知错管春残事，到处登临曾费泪。此时金盏直须深，看尽落花能几醉！,春
李白,唐代,春怨,白马金羁辽海东，罗帷绣被卧春风。落月低轩窥烛尽，飞花入户笑床空。,春
白玉蟾,宋代,早春,南枝才放两三花，雪里吟香弄粉些。淡淡著烟浓著月，深深笼水浅笼沙。,春
李清照,宋代,菩萨蛮·归鸿声断残云碧,归鸿声断残云碧。背窗雪落炉烟直。烛底凤钗明。钗头人胜轻。角声催晓漏。曙色回牛斗。春意看花难。西风留旧寒。,春
李之仪,宋代,谢池春·残寒销尽,残寒销尽，疏雨过，清明后。花径敛余红，风沼萦新皱。乳燕穿庭户，飞絮沾襟袖。正佳时，仍晚昼。著人滋味，真个浓如酒。频移带眼，空只恁、厌厌瘦。不见又思量，见了还依旧。为问频相见，何似长相守？天不老，人未偶。且将此恨，分付庭前柳。,春
杜甫,唐代,南征,春岸桃花水，云帆枫树林。偷生长避地，适远更沾襟。老病南征日，君恩北望心。百年歌自苦，未见有知音。,春
苏轼,宋代,一丛花·初春病起,今年春浅腊侵年，冰雪破春妍。东风有信无人见，露微意、柳际花边。寒夜纵长，孤衾易暖，钟鼓渐清圆。朝来初日半衔山，楼阁淡疏烟。游人便作寻芳计，小桃杏、应已争先。衰病少悰，疏慵自放，惟爱日高眠。,春
刘长卿,唐代,春草宫怀古,君王不可见，芳草旧宫春。犹带罗裙色，青青向楚人。,春
苏轼,宋代,菩萨蛮·回文,落花闲院春衫薄，薄衫春院闲花落。迟日恨依依，依依恨日迟。梦回莺舌弄，弄舌莺回梦。邮便问人羞，羞人问便邮。,春
张可久,元代,人月圆·春晚次韵,萋萋芳草春云乱，愁在夕阳中。短亭别酒，平湖画舫，垂柳骄骢。一声啼鸟，一番夜雨，一阵东风。桃花吹尽，佳人何在，门掩残红。,春
贾岛,唐代,三月晦日赠刘评事,三月正当三十日，风光别我苦吟身。共君今夜不须睡，未到晓钟犹是春。,春
刘方平,唐代,代春怨,朝日残莺伴妾啼，开帘只见草萋萋。庭前时有东风入，杨柳千条尽向西。,春
翁格,清代,暮春,莫怨春归早，花余几点红。留将根蒂在，岁岁有东风。,春
晏殊,宋代,诉衷情·青梅煮酒斗时新,青梅煮酒斗时新。天气欲残春。东城南陌花下，逢著意中人。回绣袂，展香茵。叙情亲。此情拚作，千尺游丝，惹住朝云。,春
欧阳修,宋代,少年游·栏干十二独凭春,栏干十二独凭春，晴碧远连云。千里万里，二月三月，行色苦愁人。谢家池上，江淹浦畔，吟魄与离魂。那堪疏雨滴黄昏。更特地、忆王孙。,春
欧阳修,宋代,浪淘沙·今日北池游,今日北池游。漾漾轻舟。波光潋滟柳条柔。如此春来春又去，白了人头。好妓好歌喉。不醉难休。劝君满满酌金瓯。纵使花时常病酒，也是风流。,春
苏轼,宋代,桃源忆故人·暮春,华胥梦断人何处，听得莺啼红树。几点蔷薇香雨，寂寞闲庭户。暖风不解留花住，片片着人无数。楼上望春归去，芳草迷归路。,春
虞世南,唐代,春夜,春苑月裴回，竹堂侵夜开。惊鸟排林度，风花隔水来。,春
方岳,宋代,春思,春风多可太忙生，长共花边柳外行。与燕作泥蜂酿蜜，才吹小雨又须晴。,春
刘克庄,宋代,莺梭,掷柳迁乔太有情，交交时作弄机声。洛阳三月花如锦，多少工夫织得成。,春
李白,唐代,早春寄王汉阳,闻道春还未相识，走傍寒梅访消息。昨夜东风入武阳，陌头杨柳黄金色。碧水浩浩云茫茫，美人不来空断肠。预拂青山一片石，与君连日醉壶觞。,春
杨载,元代,到京师,城雪初消荠菜生，角门深巷少人行。柳梢听得黄鹂语，此是春来第一声。,春
欧阳修,宋代,望江南·江南柳,江南柳，叶小未成阴。人为丝轻那忍折，莺嫌枝嫩不胜吟。留著待春深。十四五，闲抱琵琶寻。阶上簸钱阶下走，恁时相见早留心。何况到如今。(莺嫌一作：莺怜；留著一作：留取),春
周邦彦,宋代,瑞龙吟·大石春景,章台路。还见褪粉梅梢，试花桃树。愔愔坊陌人家，定巢燕子，归来旧处。黯凝伫。因念个人痴小，乍窥门户。侵晨浅约宫黄，障风映袖，盈盈笑语。前度刘郎重到，访邻寻里，同时歌舞。唯有旧家秋娘，声价如故。吟笺赋笔，犹记燕台句。知谁伴、名园露饮，东城闲步。事与孤鸿去。探春尽是，伤离意绪。官柳低金缕。归骑晚、纤纤池塘飞雨。断肠院落，一帘风絮。,春
贾至,唐代,春思二首,草色青青柳色黄，桃花历乱李花香。东风不为吹愁去，春日偏能惹恨长。红粉当垆弱柳垂，金花腊酒解酴醿。笙歌日暮能留客，醉杀长安轻薄儿。,春
杜甫,唐代,春远,肃肃花絮晚，菲菲红素轻。日长唯鸟雀，春远独柴荆。数有关中乱，何曾剑外清。故乡归不得，地入亚夫营。,春
李元膺,宋代,洞仙歌·雪云散尽,一年春物，惟梅柳间意味最深。至莺花烂漫时，则春已衰迟，使人无复新意。予作《洞仙歌》，使探春者歌之，无后时之悔。雪云散尽，放晓晴池院。杨柳于人便青眼。更风流多处，一点梅心，相映远，约略颦轻笑浅。一年春好处，不在浓芳，小艳疏香最娇软。到清明时候，百紫千红，花正乱，已失春风一半。早占取韶光共追游，但莫管春寒，醉红自暖。,春
陈亮,宋代,虞美人·东风荡飏轻云缕,东风荡飏轻云缕，时送萧萧雨。水边台榭燕新归，一点香泥，湿带落花飞。海棠糁径铺香绣，依旧成春瘦。黄昏庭院柳啼鸦，记得那人，和月折梨花。,春
吴文英,宋代,莺啼序·春晚感怀,残寒正欺病酒，掩沉香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羁情、游荡随风，化为轻絮。　　十载西湖，傍柳系马，趁娇尘软雾。溯红渐、招入仙溪，锦儿偷寄幽素。倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。　　幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿，记当时、短楫桃根渡。青楼仿佛。临分败壁题诗，泪墨惨淡尘土。　　危亭望极，草色天涯，叹鬓侵半苎。暗点检，离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沈过雁，漫相思、弹入哀筝柱。伤心千里江南，怨曲重招，断魂在否？,春
李清照,宋代,浣溪沙·髻子伤春慵更梳,髻子伤春慵更梳，晚风庭院落梅初。淡云来往月疏疏。玉鸭熏炉闲瑞脑，朱樱斗帐掩流苏。遗犀还解辟寒无？,春
晁补之,宋代,水龙吟·次韵林圣予惜春,问春何苦匆匆，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春长不老，人愁春老，愁只是、人间有。春恨十常八九，忍轻孤、芳醪经口。那知自是，桃花结子，不因春瘦。世上功名，老来风味，春归时候。纵樽前痛饮，狂歌似旧，情难依旧。,春
温庭筠,唐代,思帝乡·花花,花花，满枝红似霞。罗袖画帘肠断，卓香车。回面共人闲语，战篦金凤斜。惟有阮郎春尽，不归家。,春
万俟咏,宋代,诉衷情·送春,一鞭清晓喜还家。宿醉困流霞。夜来小雨新霁，双燕舞风斜。山不尽，水无涯。望中赊。送春滋味，念远情怀，分付杨花。,春
严仁,宋代,玉楼春·春思,春风只在园西畔，荠菜花繁胡蝶乱。冰池晴绿照还空，香径落红吹已断。意长翻恨游丝短，尽日相思罗带缓。宝奁明月不欺人，明日归来君试看。,春
范成大,宋代,眼儿媚·萍乡道中乍晴卧舆中困甚小憩柳塘,萍乡道中乍晴，卧舆中困甚，小憩柳塘。酣酣日脚紫烟浮，妍暖破轻裘。困人天色，醉人花气，午梦扶头。春慵恰似春塘水，一片縠纹愁。溶溶泄泄，东风无力，欲皱还休。,春
苏轼,宋代,浣溪沙·春情,桃李溪边驻画轮。鹧鸪声里倒清尊。夕阳虽好近黄昏。香在衣裳妆在臂，水连芳草月连云。几时归去不销魂。,春
苏轼,宋代,望江南·暮春,春已老，春服几时成。曲水浪低蕉叶稳，舞雩风软纻罗轻。酣咏乐升平。微雨过，何处不催耕。百舌无言桃李尽，柘林深处鹁鸪鸣。春色属芜菁。,春
张炎,宋代,高阳台·西湖春感,接叶巢莺，平波卷絮，断桥斜日归船。能几番游，看花又是明年。东风且伴蔷薇住，到蔷薇、春已堪怜。更凄然。万绿西泠，一抹荒烟。当年燕子知何处，但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。莫开帘，怕见飞花，怕听啼鹃。,春
张可久,元代,清江引·春思,黄莺乱啼门外柳，雨细清明后。能消几日春，又是相思瘦。梨花小窗人病酒。,春
辛弃疾,宋代,临江仙·金谷无烟宫树绿,金谷无烟宫树绿，嫩寒生怕春风。博山微透暖薰笼。小楼春色里，幽梦雨声中。别浦鲤鱼何日到，锦书封恨重重。海棠花下去年逢。也应随分瘦，忍泪觅残红。,春
欧阳修,宋代,蝶恋花·面旋落花风荡漾,面旋落花风荡漾。柳重烟深，雪絮飞来往。雨后轻寒犹未放。春愁酒病成惆怅。枕畔屏山围碧浪。翠被华灯，夜夜空相向。寂寞起来褰绣幌。月明正在梨花上。,春
晏几道,宋代,御街行·街南绿树春饶絮,街南绿树春饶絮，雪满游春路。树头花艳杂娇云，树底人家朱户。北楼闲上，疏帘高卷，直见街南树。阑干倚尽犹慵去，几度黄昏雨。晚春盘马踏青苔，曾傍绿荫深驻。落花犹在，香屏空掩，人面知何处？,春
赵孟頫,元代,蝶恋花·侬是江南游冶子,侬是江南游冶子，乌帽青鞋，行乐东风里。落尽杨花春满地，萋萋芳草愁千里。扶上兰舟人欲醉，日暮青山，相映双蛾翠。万顷湖光歌扇底，一声吹下相思泪。,春
晏殊,宋代,蝶恋花·帘幕风轻双语燕,帘幕风轻双语燕。午醉醒来，柳絮飞撩乱。心事一春犹未见。余花落尽青苔院。百尺朱楼闲倚遍。薄雨浓云，抵死遮人面。消息未知归早晚。斜阳只送平波远。,春
刘辰翁,宋代,兰陵王·丙子送春,送春去。春去人间无路。秋千外，芳草连天，谁遣风沙暗南浦。依依甚意绪。漫忆海门飞絮。乱鸦过，斗转城荒，不见来时试灯处。春去。最谁苦。但箭雁沉边，梁燕无主。杜鹃声里长门暮。想玉树凋土，泪盘如露。咸阳送客屡回顾。斜日未能度。春去。尚来否。正江令恨别，庾信愁赋。苏堤尽日风和雨。叹神游故国，花记前度。人生流落，顾孺子，共夜语。,春
李白,唐代,春日独酌二首,东风扇淑气，水木荣春晖。白日照绿草，落花散且飞。孤云还空山，众鸟各已归。彼物皆有讬，吾生独无依。对此石上月，长歌醉芳菲。我有紫霞想，缅怀沧州间。且对一壶酒，澹然万事闲。横琴倚高松，把酒望远山。长空去鸟没，落日孤云还。但悲光景晚，宿昔成秋颜。,春
范成大,宋代,春日田园杂兴,柳花深巷午鸡声，桑叶尖新绿未成。坐睡觉来无一事，满窗晴日看蚕生。土膏欲动雨频催，万草千花一饷开；舍后荒畦犹绿秀，邻家鞭笋过墙来。高田二麦接山青，傍水低田绿未耕；桃奇满村春似锦，踏歌椎鼓过清明。老盆初熟杜茅柴，携向田头祭社来。巫媪莫嫌滋味薄，旗亭官酒更多灰。社下烧钱鼓似雷，日斜扶得醉翁回。青枝满地花狼藉，知是儿孙斗草来。骑吹东来里巷喧，行春车马闹如烟。系牛莫系门前路，移系门西系碡边。寒食花枝插满头，蒨裙青袂几扁舟。一年一度游山寺，不上灵岩即虎丘。郭里人家拜扫回，新开醪酒荐青梅。日长路好城门近，借我茅亭暖一杯。步屧寻春有好怀，雨余蹄道水如杯。随人黄犬搀前去，走到溪边忽自回。种园得果廑赏劳，不奈儿童鸟雀搔。已插棘针樊笋径，更铺渔纲盖樱桃。吉日初开种稻包，南山雷动雨连宵。今年不欠秧田水，新涨看看拍小桥。桑下春蔬绿满畦，菘心青嫩芥苔肥。溪头洗择店头卖，日暮裹盐沽酒归。,春
杜甫,唐代,即事,暮春三月巫峡长，皛皛行云浮日光。雷声忽送千峰雨，花气浑如百和香。黄莺过水翻回去，燕子衔泥湿不妨。飞阁卷帘图画里，虚无只少对潇湘。,春
周文质,元代,折桂令·过多景楼,滔滔春水东流。天阔云闲，树渺禽幽。山远横眉，波平消雪，月缺沉钩。桃蕊红妆渡口，梨花白点江头。何处离愁？人别层楼，我宿孤舟。,春
晏殊,宋代,踏莎行·细草愁烟,细草愁烟，幽花怯露。凭阑总是销魂处。日高深院静无人，时时海燕双飞去。带缓罗衣，香残蕙炷。天长不禁迢迢路。垂杨只解惹春风，何曾系得行人住。,春
欧阳修,宋代,丰乐亭游春三首,绿树交加山鸟啼，晴风荡漾落花飞。鸟歌花舞太守醉，明日酒醒春已归。春云淡淡日辉辉，草惹行襟絮拂衣。行到亭西逢太守，篮舆酩酊插花归。红树青山日欲斜，长郊草色绿无涯。游人不管春将老，来往亭前踏落花。,春
高珩,明代,春日杂咏,青山如黛远村东，嫩绿长溪柳絮风。鸟雀不知郊野好，穿花翻恋小庭中。,春
杜甫,唐代,绝句漫兴九首·其二,手种桃李非无主，野老墙低还似家。恰似春风相欺得，夜来吹折数枝花。,春
秦观,宋代,风流子·东风吹碧草,东风吹碧草，年华换、行客老沧洲。见梅吐旧英，柳摇新绿，恼人春色，还上枝头，寸心乱，北随云黯黯，东逐水悠悠。斜日半山，暝烟两岸，数声横笛，一叶扁舟。青门同携手，前欢记、浑似梦里扬州。谁念断肠南陌，回首西楼。算天长地久，有时有尽，奈何绵绵，此恨难休。拟待倩人说与，生怕人愁。,春
秦湛,宋代,卜算子·春情,春透水波明，寒峭花枝瘦。极目烟中百尺楼，人在楼中否。四和袅金凫，双陆思纤手。拟倩东风浣此情，情更浓于酒。,春
陈与义,宋代,清明二绝·其二,卷地风抛市井声，病夫危坐了清明。一帘晚日看收尽，杨柳微风百媚生。,春
陈与义,宋代,怀天经智老因访之,今年二月冻初融，睡起苕溪绿向东。客子光阴诗卷里，杏花消息雨声中。西庵禅伯还多病，北栅儒先只固穷。忽忆轻舟寻二子，纶巾鹤氅试春风。,春
温庭筠,唐代,菩萨蛮·牡丹花谢莺声歇,牡丹花谢莺声歇，绿杨满院中庭月。相忆梦难成，背窗灯半明。翠钿金压脸，寂寞香闺掩。人远泪阑干，燕飞春又残。,春
李白,唐代,落日忆山中,雨后烟景绿，晴天散馀霞。东风随春归，发我枝上花。花落时欲暮，见此令人嗟。愿游名山去，学道飞丹砂。,春
苏轼,宋代,一斛珠·洛城春晚,洛城春晚。垂杨乱掩红楼半。小池轻浪纹如篆。烛下花前，曾醉离歌宴。自惜风流云雨散。关山有限情无限。待君重见寻芳伴。为说相思，目断西楼燕。,春
韦应物,唐代,东郊,吏舍跼终年，出郊旷清曙。杨柳散和风，青山澹吾虑。依丛适自憩，缘涧还复去。微雨霭芳原，春鸠鸣何处。乐幽心屡止，遵事迹犹遽。终罢斯结庐，慕陶直可庶。,春
谢逸,宋代,蝶恋花·豆蔻梢头春色浅,豆蔻梢头春色浅，新试纱衣，拂袖东风软。红日三竿帘幕卷，画楼影里双飞燕。拢鬓步摇青玉碾，缺样花枝，叶叶蜂儿颤。独倚阑干凝望远，一川烟草平如剪。,春
纳兰性德,清代,临江仙·丝雨如尘云著水,丝雨如尘云著水，嫣香碎拾吴宫。百花冷暖避东风。酷怜娇易散，燕子学偎红。人说病宜随月减，恹恹却与春同。可能留蝶抱花丛。不成双梦影，翻笑杏梁空。,春
李璟,五代,应天长·一钩初月临妆镜,一钩初月临妆镜，蝉鬓凤钗慵不整。重帘静，层楼迥，惆怅落花风不定。柳堤芳草径，梦断辘轳金井。昨夜更阑酒醒，春愁过却病。,春
魏宪,清代,西湖春晓,十里寒塘路，烟花一半醒。晨钟催落月，宿火乱稀星。欹枕看湖白，开窗喜屿青。笙歌方一歇，莺啭柳洲亭。,春
李贺,唐代,出城寄权璩杨敬之,草暖云昏万里春，宫花拂面送行人。自言汉剑当飞去，何事还车载病身。,春
朱翌,宋代,点绛唇·梅,流水泠泠，断桥横路梅枝亚。雪花飞下，浑似江南画。白璧青钱，欲买春无价。归来也，风吹平野，一点香随马。,春
姜夔,宋代,琵琶仙·双桨来时,《吴都赋》云：“户藏烟浦，家具画船。”唯吴兴为然。春游之盛，西湖未能过也。己酉岁，予与萧时父载酒南郭，感遇成歌。双桨来时，有人似、旧曲桃根桃叶。歌扇轻约飞花，蛾眉正奇绝。春渐远、汀洲自绿，更添了几声啼鴂。十里扬州，三生杜牧，前事休说。又还是、宫烛分烟，奈愁里、匆匆换时节。都把一襟芳思，与空阶榆荚。千万缕、藏鸦细柳，为玉尊、起舞回雪。想见西出阳关，故人初别。,春
曹组,宋代,点绛唇·云透斜阳,云透斜阳，半楼红影明窗户。暮山无数。归雁愁还去。十里平芜，花远重重树。空凝伫。故人何处。可惜春将暮。,春
卢挚,元代,殿前欢·酒杯浓,酒杯浓，一葫芦春色醉山翁，一葫芦酒压花梢重。随我奚童，葫芦干，兴不穷。谁人共？一带青山送。乘风列子，列子乘风。,春
王令,宋代,春游,春城儿女纵春游，醉倚层台笑上楼。满眼落花多少意，若何无个解春愁？,春
雍陶,唐代,城西访友人别墅,澧水桥西小路斜，日高犹未到君家。村园门巷多相似，处处春风枳壳花。,春
皎然,唐代,山居示灵澈上人,晴明路出山初暖，行踏春芜看茗归。乍削柳枝聊代札，时窥云影学裁衣。身闲始觉隳名是，心了方知苦行非。外物寂中谁似我，松声草色共无机。,春
司空曙,唐代,峡口送友人,峡口花飞欲尽春，天涯去住泪沾巾。来时万里同为客，今日翻成送故人。,春
唐庚,宋代,栖禅暮归书所见二首,雨在时时黑，春归处处青。山深失小寺，湖尽得孤亭。春着湖烟腻，晴摇野水光。草青仍过雨，山紫更斜阳。,春
李好古,宋代,谒金门·花过雨,花过雨，又是一番红素。燕子归来愁不语，旧巢无觅处。谁在玉关劳苦？谁在玉楼歌舞？若使胡尘吹得去，东风侯万户。,春
佚名,宋代,鱼游春水·秦楼东风里,秦楼东风里，燕子还来寻旧垒。馀寒犹峭，红日薄侵罗绮。嫩草方抽碧玉茵，媚柳轻窣黄金蕊。莺啭上林，鱼游春水。几曲阑干遍倚，又是一番新桃李。佳人应怪归迟，梅妆泪洗。凤箫声绝沉孤雁，望断清波无双鲤。云山万重，寸心千里。,春
秦观,宋代,蝶恋花·晓日窥轩双燕语,晓日窥轩双燕语，似与佳人，共惜春将暮。屈指艳阳都几许？可无时霎闲风雨。流水落花无问处，只有飞云，冉冉来还去。持酒劝云云且住，凭君碍断春归路。,春
李白,唐代,赠钱征君少阳,白玉一杯酒，绿杨三月时。春风余几日，两鬓各成丝。秉烛唯须饮，投竿也未迟。如逢渭水猎，犹可帝王师。,春
贺铸,宋代,蝶恋花·几许伤春春复暮,几许伤春春复暮。杨柳清阴，偏碍游丝度。天际小山桃叶步。白头花满湔裙处。竟日微吟长短句。帘影灯昏，心寄胡琴语。数点雨声风约住。朦胧淡月云来去。,春
李贺,唐代,浩歌,南风吹山作平地，帝遣天吴移海水。王母桃花千遍红，彭祖巫咸几回死？青毛骢马参差钱，娇春杨柳含缃烟。筝人劝我金屈卮，神血未凝身问谁？不须浪饮丁都护，世上英雄本无主。买丝绣作平原君，有酒唯浇赵州土。漏催水咽玉蟾蜍，卫娘发薄不胜梳。羞见秋眉换新绿，二十男儿那刺促？,春
温庭筠,唐代,菩萨蛮·南园满地堆轻絮,南园满地堆轻絮，愁闻一霎清明雨。雨后却斜阳，杏花零落香。无言匀睡脸，枕上屏山掩。时节欲黄昏，无憀独倚门。,春
李白,唐代,阳春歌,长安白日照春空，绿杨结烟垂袅风。披香殿前花始红，流芳发色绣户中。绣户中，相经过。飞燕皇后轻身舞，紫宫夫人绝世歌。圣君三万六千日，岁岁年年奈乐何。,春
东方虬,唐代,春雪,春雪满空来，触处似花开。不知园里树，若个是真梅。,春
窦巩,唐代,襄阳寒食寄宇文籍,烟水初销见万家，东风吹柳万条斜。大堤欲上谁相伴，马踏春泥半是花。,春
王维,唐代,春园即事,宿雨乘轻屐，春寒著弊袍。开畦分白水，间柳发红桃。草际成棋局，林端举桔槔。还持鹿皮几，日暮隐蓬蒿。,春
欧阳修,宋代,蝶恋花·尝爱西湖春色早,尝爱西湖春色早。腊雪方销，已见桃开小。顷刻光阴都过了，如今绿暗红英少。且趁余花谋一笑。况有笙歌，艳态相萦绕。老去风情应不到，凭君剩把芳尊倒。,春
晏几道,宋代,生查子·落梅庭榭香,落梅庭榭香，芳草池塘绿。春恨最关情，日过阑干曲。几时花里闲，看得花枝足。醉后莫思家，借取师师宿。,春
张子容,唐代,春江花月夜二首,林花发岸口，气色动江新。此夜江中月，流光花上春。分明石潭里，宜照浣纱人。交甫怜瑶珮，仙妃难重期。沉沉绿江晚，惆怅碧云姿。初逢花上月，言是弄珠时。,春
胡祗遹,元代,阳春曲·春景,几枝红雪墙头杏，数点青山屋上屏。一春能得几晴明？三月景，宜醉不宜醒。残花酝酿蜂儿蜜，细雨调和燕子泥。绿窗春睡觉来迟。谁唤起？窗外晓莺啼。一帘红雨桃花谢，十里清阴柳影斜。洛阳花酒一时别。春去也，闲煞旧蜂蝶。,春
晏殊,宋代,浣溪沙·红蓼花香夹岸稠,红蓼花香夹岸稠，绿波春水向东流。小船轻舫好追游。渔父酒醒重拨棹，鸳鸯飞去却回头。一杯销尽两眉愁。,春
温庭筠,唐代,春晓曲,家临长信往来道，乳燕双双拂烟草。油壁车轻金犊肥，流苏帐晓春鸡早。笼中娇鸟暖犹睡，帘外落花闲不扫。衰桃一树近前池，似惜红颜镜中老。,春
饶节,宋代,偶成,松下柴门闭绿苔，只有蝴蝶双飞来。蜜蜂两股大如茧，应是前山花已开。,春
左纬,宋代,春晚,池上柳依依，柳边人掩扉。蝶随花片落，燕拂水纹飞。试数交游看，方惊笑语稀。一年春又尽，倚杖对斜晖。,春
周朴,唐代,春日秦国怀古,荒郊一望欲消魂，泾水萦纡傍远村。牛马放多春草尽，原田耕破古碑存。云和积雪苍山晚，烟伴残阳绿树昏。数里黄沙行客路，不堪回首思秦原。,春
徐灿,清代,踏莎行·初春,芳草才芽，梨花未雨，春魂已作天涯絮。晶帘宛转为谁垂，金衣飞上樱桃树。故国茫茫，扁舟何许，夕阳一片江流去。碧云犹叠旧河山，月痕休到深深处。,春
石延年,宋代,燕归梁·春愁,芳草年年惹恨幽。想前事悠悠。伤春伤别几时休。算从古、为风流。春山总把，深匀翠黛，千叠在眉头。不知供得几多愁。更斜日、凭危楼。,春
徐凝,唐代,春雨,花时闷见联绵雨，云入人家水毁堤。昨日春风源上路，可怜红锦枉抛泥。,春
杨基,明代,春草,嫩绿柔香远更浓，春来无处不茸茸。六朝旧恨斜阳里，南浦新愁细雨中。近水欲迷歌扇绿，隔花偏衬舞裙红。平川十里人归晚，无数牛羊一笛风。,春
严仁,宋代,醉桃源·春景,拍堤春水蘸垂杨，水流花片香。弄花噆柳小鸳鸯，一双随一双。帘半卷，露新妆，春衫是柳黄。倚阑看处背斜阳，风流暗断肠。,春
苏轼,宋代,南乡子·春情,晚景落琼杯，照眼云山翠作堆。认得岷峨春雪浪，初来，万顷蒲萄涨渌醅。春雨暗阳台，乱洒歌楼湿粉腮。一阵东风来卷地，吹回，落照江天一半开。,春
元好问,金朝,点绛唇·长安中作,沙际春归，绿窗犹唱留春住。问春何处，花落莺无语。渺渺吟怀，漠漠烟中树。西楼暮，一帘疏雨，梦里寻春去。,春
王士祯,清代,初春济南作,山郡逢春复乍晴，陂塘分出几泉清？郭边万户皆临水，雪后千峰半入城。,春
王安国,宋代,清平乐·留春不住,留春不住，费尽莺儿语。满地残红宫锦污，昨夜南园风雨。小怜初上琵琶，晓来思绕天涯。不肯画堂朱户，春风自在杨花。,春
柳永,宋代,夜半乐·艳阳天气,艳阳天气，烟细风暖，芳郊澄朗闲凝伫。渐妆点亭台，参差佳树。舞腰困力，垂杨绿映，浅桃秾李夭夭，嫩红无数。度绮燕、流莺斗双语。翠娥南陌簇簇，蹑影红阴，缓移娇步。抬粉面、韶容花光相妒。绛绡袖举。云鬟风颤，半遮檀口含羞，背人偷顾。竞斗草、金钗笑争赌。对此嘉景，顿觉消凝，惹成愁绪。念解佩、轻盈在何处。忍良时、孤负少年等闲度。空望极、回首斜阳暮。叹浪萍风梗知何去。,春
苏轼,宋代,浪淘沙·探春,昨日出东城，试探春情。墙头红杏暗如倾。槛内群芳芽未吐，早已回春。绮陌敛香尘，雪霁前村。东君用意不辞辛。料想春光先到处，吹绽梅英。,春
吴淑姬,宋代,小重山·谢了荼蘼春事休,谢了荼蘼春事休。无多花片子，缀枝头。庭槐影碎被风揉。莺虽老，声尚带娇羞。独自倚妆楼。一川烟草浪，衬云浮。不如归去下帘钩。心儿小，难着许多愁。,春
白居易,唐代,魏王堤,花寒懒发鸟慵啼，信马闲行到日西。何处未春先有思，柳条无力魏王堤。,春
贺铸,宋代,醉中真·不信芳春厌老人,不信芳春厌老人，老人几度送余春，惜春行乐莫辞频。巧笑艳歌皆我意，恼花颠酒拚君瞋，物情惟有醉中真。,春
温庭筠,唐代,春日,问君何所思，迢递艳阳时。门静人归晚，墙高蝶过迟。一双青琐燕，千万绿杨丝。屏上吴山远，楼中朔管悲。宝书无寄处，香毂有来期。草色将林彩，相添入黛眉。,春
王勃,唐代,仲春郊外,东园垂柳径，西堰落花津。物色连三月，风光绝四邻。鸟飞村觉曙，鱼戏水知春。初晴山院里，何处染嚣尘。,春
周邦彦,宋代,春雨,耕人扶耒语林丘，花外时时落一鸥。欲验春来多少雨，野塘漫水可回舟。,春
赵令畤,宋代,蝶恋花·卷絮风头寒欲尽,卷絮风头寒欲尽。坠粉飘红，日日香成阵。新酒又添残酒困。今春不减前春恨。蝶去莺飞无处问。隔水高楼，望断双鱼信。恼乱横波秋一寸。斜阳只与黄昏近。(横波秋一作：层波横),春
李白,唐代,春日行,深宫高楼入紫清，金作蛟龙盘绣楹。佳人当窗弄白日，弦将手语弹鸣筝。春风吹落君王耳，此曲乃是升天行。因出天池泛蓬瀛，楼船蹙沓波浪惊。三千双蛾献歌笑，挝钟考鼓宫殿倾，万姓聚舞歌太平。我无为，人自宁。三十六帝欲相迎，仙人飘翩下云輧。帝不去，留镐京。安能为轩辕，独往入窅冥。小臣拜献南山寿，陛下万古垂鸿名。,春
纳兰性德,清代,赤枣子·寄语酿花风日好,惊晓漏，护春眠。格外娇慵只自怜。寄语酿花风日好，绿窗来与上琴弦。,春
温庭筠,唐代,酒泉子·花映柳条,花映柳条，闲向绿萍池上。凭阑干，窥细浪，雨萧萧。近来音信两疏索，洞房空寂寞。掩银屏，垂翠箔，度春宵。,春
陶渊明,魏晋,癸卯岁始春怀古田舍二首,在昔闻南亩，当年竟未践。屡空既有人，春兴岂自免。夙晨装吾驾，启涂情己缅。鸟哢欢新节，泠风送馀善。寒竹被荒蹊，地为罕人远；是以植杖翁，悠然不复返。即理愧通识，所保讵乃浅。先师有遗训，忧道不忧贫。瞻望邈难逮，转欲志长勤。秉耒欢时务，解颜劝农人。平畴交远风，良苗亦怀新。虽未量岁功，既事多所欣。耕种有时息，行者无问津。日入相与归，壶浆劳近邻。长吟掩柴门，聊为陇亩民。,春
贯休,唐代,春送僧,蜀魄关关花雨深，送师冲雨到江浔。不能更折江头柳，自有青青松柏心。,春
徐陵,南北朝,春日,岸烟起暮色，岸水带斜晖。径狭横枝度，帘摇惊燕飞。落花承步履，流涧写行衣。何殊九枝盖，薄暮洞庭归。,春
史达祖,宋代,寿楼春·寻春服感念,裁春衫寻芳。记金刀素手，同在晴窗。几度因风残絮，照花斜阳。谁念我，今无裳？自少年、消磨疏狂。但听雨挑灯，攲床病酒，多梦睡时妆。飞花去，良宵长。有丝阑旧曲，金谱新腔。最恨湘云人散，楚兰魂伤。身是客、愁为乡。算玉箫、犹逢韦郎。近寒食人家，相思未忘苹藻香。,春
晏几道,宋代,清商怨·庭花香信尚浅,庭花香信尚浅，最玉楼先暖。梦觉春衾，江南依旧远。回纹锦字暗剪，谩寄与、也应归晚。要问相思，天涯犹自短。,春
袁去华,宋代,剑器近·夜来雨,夜来雨。赖倩得、东风吹住。海棠正妖娆处。且留取。悄庭户。试细听、莺啼燕语。分明共人愁绪。怕春去。佳树。翠阴初转午。重帘卷，乍睡起、寂寞看风絮。偷弹清泪寄烟波，见江头故人，为言憔悴如许。彩笺无数。去却寒暄，到了浑无定据。断肠落日千山暮。,春
杨基,明代,岳阳楼·春色醉巴陵,春色醉巴陵，阑干落洞庭。水吞三楚白，山接九疑青。空阔鱼龙气，婵娟帝子灵。何人夜吹笛，风急雨冥冥。,春
韦庄,唐代,谒金门·春雨足,春雨足，染就一溪新绿。柳外飞来双羽玉，弄晴相对浴。楼外翠帘高轴，倚遍阑干几曲。云淡水平烟树簇，寸心千里目。,春
白居易,唐代,早兴,晨光出照屋梁明，初打开门鼓一声。犬上阶眠知地湿，鸟临窗语报天晴。半销宿酒头仍重，新脱冬衣体乍轻。睡觉心空思想尽，近来乡梦不多成。,春
高鹗,清代,苏幕遮·送春,日烘晴，风弄晓，芍药荼醾，是处撄怀抱。倦枕深杯消不了，人惜残春，我道春归好。絮从抛，莺任老，拼作无情，不为多情恼。日影渐斜人悄悄，凭暖栏杆，目断游丝袅。,春
刘辰翁,宋代,沁园春·送春,春，汝归欤？风雨蔽江，烟尘暗天。况雁门阨塞，龙沙渺莽，东连吴会，西至秦川。芳草迷津，飞花拥道，小为蓬壶借百年。江南好，问夫君何事，不少留连？江南正是堪怜！但满眼杨花化白毡。看兔葵燕麦，华清宫里；蜂黄蝶粉，凝碧池边。我已无家，君归何里？中路徘徊七宝鞭。风回处，寄一声珍重，两地潸然！,春
陆龟蒙,唐代,春晓,春庭晓景别，清露花逦迤。黄蜂一过慵，夜夜栖香蕊。,春
张可久,元代,人月圆·春日湖上,小楼还被青山碍，隔断楚天遥。昨宵入梦，那人如玉，何处吹箫？门前朝暮，无情秋月，有信春潮。看看憔悴，飞花心事，残柳眉梢。,春
周邦彦,宋代,大酺·春雨,对宿烟收，春禽静，飞雨时鸣高屋。墙头青玉旆，洗铅霜都尽，嫩梢相触。润逼琴丝，寒侵枕障，虫网吹黏帘竹。邮亭无人处，听檐声不断，困眠初熟。奈愁极顿惊，梦轻难记，自怜幽独。行人归意速。最先念、流潦妨车毂。怎奈向、兰成憔悴，卫玠清羸，等闲时、易伤心目。未怪平阳客，双泪落、笛中哀曲。况萧索、青芜国。红糁铺地，门外荆桃如菽。夜游共谁秉烛。,春
王观,宋代,庆清朝慢·踏青,调雨为酥，催冰做水，东君分付春还。何人便将轻暖，点破残寒。结伴踏青去好，平头鞋子小双鸾。烟郊外，望中秀色，如有无间。晴则个，阴则个，饾饤得天气，有许多般。须教镂花拨柳，争要先看。不道吴绫绣袜，香泥斜沁几行斑。东风巧，尽收翠绿，吹在眉山。,春
罗隐,唐代,杏花,暖气潜催次第春，梅花已谢杏花新。半开半落闲园里，何异荣枯世上人。,春
范成大,宋代,鹧鸪天·嫩绿重重看得成,嫩绿重重看得成。曲阑幽槛小红英。酴醿架上蜂儿闹，杨柳行间燕子轻。春婉娩，客飘零。残花浅酒片时清。一杯且买明朝事，送了斜阳月又生。,春
周济,清代,蝶恋花·柳絮年年三月暮,柳絮年年三月暮，断送莺花，十里湖边路。万转千回无落处，随侬只恁低低去。满眼颓垣欹病树，纵有余英，不值风姨妒。烟里黄沙遮不住，河流日夜东南注。,春
柳永,宋代,倾杯·冻水消痕,冻水消痕，晓风生暖，春满东郊道。迟迟淑景，烟和露润，偏染长堤芳草。断鸿隐隐归飞，江天杳杳。遥山变色，妆眉淡扫。目极千里，闲倚危楼迥眺。动几许、伤春怀抱。念何处、韶阳偏早。想帝里看看，名园芳榭，烂漫莺花好。追思往昔年少。继日恁、把酒听歌，量金买笑。别后暗负，光阴多少。,春
周邦彦,宋代,渡江云·晴岚低楚甸,晴岚低楚甸，暖回雁翼，阵势起平沙。骤惊春在眼，借问何时，委曲到山家。涂香晕色，盛粉饰、争作妍华。千万丝、陌头杨柳，渐渐可藏鸦。堪嗟。清江东注，画舸西流，指长安日下。愁宴阑、风翻旗尾，潮溅乌纱。今宵正对初弦月，傍水驿、深舣蒹葭。沉恨处，时时自剔灯花。,春
温庭筠,唐代,遐方怨·凭绣槛,凭绣槛，解罗帷。未得君书，断肠潇湘春雁飞。不知征马几时归？海棠花谢也，雨霏霏。,春
周邦彦,宋代,浣溪沙·楼上晴天碧四垂,楼上晴天碧四垂，楼前芳草接天涯。劝君莫上最高梯。新笋已成堂下竹，落花都上燕巢泥。忍听林表杜鹃啼。,春
程垓,宋代,愁倚阑·春犹浅,春犹浅，柳初芽，杏初花。杨柳杏花交影处，有人家。玉窗明暖烘霞。小屏上、水远山斜。昨夜酒多春睡重，莫惊他。,春
凌廷堪,清代,点绛唇·春眺,青粉墙西，紫骢嘶过垂杨道。画楼春早，一树桃花笑。前梦迷离，人远波声小。年时到，越溪云杳，风雨连天草。,春
王鹏运,清代,点绛唇·饯春,抛尽榆钱，依然难买春光驻。依春无语，肠断春归路。春去能来，人去能来否？长亭暮，乱山无数。只有鹃声苦。,春
温庭筠,唐代,杨柳枝·宜春苑外最长条,宜春苑外最长条，闲袅春风伴舞腰。正是玉人肠绝处，一渠春水赤栏桥。,春
温庭筠,唐代,杨柳枝·织锦机边莺语频,织锦机边莺语频，停梭垂泪忆征人。塞门三月犹萧索，纵有垂杨未觉春。,春
杜甫,唐代,奉酬李都督表丈早春作,力疾坐清晓，来时悲早春。转添愁伴客，更觉老随人。红入桃花嫩，青归柳叶新。望乡应未已，四海尚风尘。,春
杜荀鹤,唐代,春日山中对雪有作,竹树无声或有声，霏霏漠漠散还凝。岭梅谢后重妆蕊，岩水铺来却结冰。牢系鹿儿防猎客，满添茶鼎候吟僧。好将膏雨同功力，松径莓苔又一层。,春
张先,宋代,谢池春慢·玉仙观道中逢谢媚卿,缭墙重院，时闻有、啼莺到。绣被掩余寒，画幕明新晓。朱槛连空阔，飞絮无多少。径莎平，池水渺。日长风静，花影闲相照。尘香拂马，逢谢女、城南道。秀艳过施粉，多媚生轻笑。斗色鲜衣薄，碾玉双蝉小。欢难偶，春过了。琵琶流怨，都入相思调。,春
刘翰,宋代,好事近·花底一声莺,花底一声莺，花上半钩斜月。月落乌啼何处，点飞英如雪。东风吹尽去年愁，解放丁香结。惊动小亭红雨，舞双双金蝶。,春
晏殊,宋代,更漏子·雪藏梅,雪藏梅，烟著柳。依约上春时候。初送雁，欲闻莺。绿池波浪生。探花开，留客醉。忆得去年情味。金盏酒，玉炉香。任他红日长。,春
元好问,金朝,喜春来·春盘宜剪三生菜,春盘宜剪三生菜，春燕斜簪七宝钗。春风春酝透人怀。春宴排，齐唱喜春来。,春
王安国,宋代,减字木兰花·春情,画桥流水，雨湿落红飞不起。月破黄昏，帘里馀香马上闻。徘徊不语，今夜梦魂何处去。不似垂杨，犹解飞花入洞房。,春
王勃,唐代,对酒春园作,投簪下山阁，携酒对河梁。陕水牵长镜，高花送断香。繁莺歌似曲，疏蝶舞成行。自然催一醉，非但阅年光。,春
宇文虚中,金朝,迎春乐·立春,宝幡彩胜堆金缕，双燕钗头舞。人间要识春来处。天际雁，江边树。故国莺花又谁主。念憔悴，几年羁旅。把酒祝东风，吹取人归去。,春
辛弃疾,宋代,鹧鸪天·游鹅湖醉书酒家壁,春入平原荠菜花，新耕雨后落群鸦。多情白发春无奈，晚日青帘酒易赊。闲意态，细生涯。牛栏西畔有桑麻。青裙缟袂谁家女，去趁蚕生看外家。,春
温庭筠,唐代,菩萨蛮·竹风轻动庭除冷,竹风轻动庭除冷，珠帘月上玲珑影。山枕隐秾妆，绿檀金凤凰。两蛾愁黛浅，故国吴宫远。春恨正关情，画楼残点声。,春
刘禹锡,唐代,元日感怀,振蛰春潜至，湘南人未归。身加一日长，心觉去年非。燎火委虚烬，儿童炫彩衣。异乡无旧识，车马到门稀。,春
温庭筠,唐代,春日偶作,西园一曲艳阳歌，扰扰车尘负薜萝。自欲放怀犹未得，不知经世竟如何？夜闻猛雨判花尽，寒恋重衾觉梦多。钓渚别来应更好，春风还为起微波。,春
岑参,唐代,登凉州尹台寺,胡地三月半，梨花今始开。因从老僧饭，更上夫人台。清唱云不去，弹弦风飒来。应须一倒载，还似山公回。,春
刘庭信,元代,一枝花·春日送别,丝丝杨柳风，点点梨花雨。雨随花瓣落，风趁柳条疏。春事成虚，无奈春归去。春归何太速，试问东君，谁肯与莺花做主？,春
吴锡畴,宋代,春日,韶光大半去匆匆，几许幽情递不通。燕未成家寒食雨，人如中酒落花风。一窗草忆濂溪老，五亩园思涑水翁。无赋招魂成独啸，且排春句答春工。,春
欧阳修,宋代,蝶恋花·翠苑红芳晴满目,翠苑红芳晴满目。绮席流莺，上下长相逐。紫陌闲随金坜辘。马蹄踏遍春郊绿。一觉年华春梦促。往事悠悠，百种寻思足。烟雨满楼山断续。人闲倚遍阑干曲。,春
冯延巳(一说欧阳修),五代,玉楼春·雪云乍变春云簇,雪云乍变春云簇，渐觉年华堪纵目。北枝梅蕊犯寒开，南浦波纹如酒绿。芳菲次第长相续，自是情多无处足。尊前百计见春归，莫为伤春眉黛蹙。(见春归一作：得春归),春
辛弃疾,宋代,浣溪沙·泉湖道中赴闽宪别诸君,细听春山杜宇啼。一声声是送行诗。朝来白鸟背人飞。对郑子真岩石卧，趁陶元亮菊花期。而今堪诵北山移。,春
高观国,宋代,菩萨蛮·春风吹绿湖边草,春风吹绿湖边草，春光依旧湖边道。玉勒锦障泥，少年游冶时。烟明花似绣，且醉旗亭酒。斜日照花西，归鸦花外啼。,春
张泌,唐代,南歌子·柳色遮楼暗,柳色遮楼暗，桐花落砌香。画堂开处远风凉。高卷水晶帘额、衬斜阳。,春
牛峤,唐代,菩萨蛮·舞裙香暖金泥凤,舞裙香暖金泥凤，画梁语燕惊残梦。门外柳花飞，玉郎犹未归。愁匀红粉泪，眉剪春山翠。何处是辽阳？锦屏春昼长。,春
施绍莘,明代,谒金门·春欲去,春欲去，如梦一庭空絮。墙里秋千人笑语，花飞撩乱处。无计可留春住，只有断肠诗句。万种消魂多寄与：斜阳天外树。,春
仲殊,宋代,金明池·天阔云高,天阔云高，溪横水远，晚日寒生轻晕。闲阶静、杨花渐少，朱门掩、莺声犹嫩。悔匆匆、过却清明，旋占得余芳，已成幽恨。却几日阴沉，连宵慵困，起来韶华都尽。怨入双眉闲斗损。乍品得情怀，看承全近。深深态、无非自许；厌厌意、终羞人问。争知道、梦里蓬莱，待忘了余香，时传音信。纵留得莺花，东风不住，也则眼前愁闷。,春
顾德辉,元代,青玉案·春寒恻恻春阴薄,春寒恻恻春阴薄。整半月，春萧索。晴日朝来升屋角。树头幽鸟，对调新语，语罢双飞却。红入花腮青入萼。尽不爽，花期约。可恨狂风空自恶。晓来一阵，晚来一阵，难道都吹落？,春
朱淑真,宋代,清平乐·风光紧急,风光紧急。三月俄三十。拟欲留连计无及。绿野烟愁露泣。倩谁寄语春宵。城头画鼓轻敲。缱绻临歧嘱付，来年早到梅梢。,春
谢灵运,南北朝,悲哉行,萋萋春草生，王孙游有情。差池燕始飞，夭袅柳始荣。灼灼桃悦色，飞飞燕弄声。檐上云结阴，涧下风吹清。幽树虽改观，终始在初生。松茑欢蔓延，樛葛欣蔂萦。眇然游宦子，晤言时未并。鼻感改朔气，眼伤变节荣。侘傺岂徒然，澶漫绝音形。风来不可托，鸟去岂为听。,春
李贺,唐代,感春,日暖自萧条，花悲北郭骚。榆穿莱子眼，柳断舞儿腰。上幕迎神燕，飞丝送百劳。胡琴今日恨，急语向檀槽。,春
孔平仲,宋代,昼眠呈梦锡,百忙之际一闲身，更有高眠可诧君。春入四支浓似酒，风吹孤梦乱如云。诸生弦诵何妨静，满席图书不废勤。向晚欠伸徐出户，落花帘外自纷纷。,春
吴绮,清代,春光好·迎春,春来也，是何时？没人知。先到玉儿头上，袅花枝。十二画楼帘卷，红妆笑语参差。争向彩幡成队去，看朱衣。,春
陆游,宋代,一壶歌,长安市上醉春风，乱插繁花满帽红。看尽人间兴废事，不曾富贵不曾穷。,春
雍陶,唐代,天津桥望春,津桥春水浸红霞，烟柳风丝拂岸斜。翠辇不来金殿闭，宫莺衔出上阳花。,春
张孝祥,宋代,生查子·远山眉黛横,远山眉黛横，媚柳开青眼。楼阁断霞明，帘幕春寒浅。杯延玉漏迟，烛怕金刀剪。明月忽飞来，花影和帘卷。,春
韦庄,唐代,归国遥·春欲晚,春欲晚，戏蝶游蜂花烂熳。日落谢家池馆，柳丝金缕断。睡觉绿鬟风乱，画屏云雨散。闲倚博山长叹，泪流沾皓腕。,春
白朴,元代,庆东原·暖日宜乘轿,暖日宜乘轿，春风堪信马。恰寒食有二百处秋千架。对人娇杏花，扑人飞柳花，迎人笑桃花。来往画船边，招飐青旗挂。,春
贺铸,宋代,梦江南·九曲池头三月三,九曲池头三月三，柳毵毵。香尘扑马喷金衔，涴春衫。苦笋鲥鱼乡味美，梦江南。阊门烟水晚风恬，落归帆。,春
卢仝,唐代,人日立春,春度春归无限春，今朝方始觉成人。从今克己应犹及，颜与梅花俱自新。,春
张炎,宋代,南浦·春水,波暖绿粼粼，燕飞来，好是苏堤才晓。鱼没浪痕圆，流红去，翻笑东风难扫。荒桥断浦，柳阴撑出扁舟小。回首池塘青欲遍，绝似梦中芳草。和云流出空山，甚年年净洗，花香不了？新绿乍生时，孤村路，犹忆那回曾到。余情渺渺，茂林觞咏如今悄。前度刘郎归去后，溪上碧桃多少。,春
向子諲,宋代,减字木兰花·斜红叠翠,公下世。此词，公之绝笔也斜红叠翠。何许花神来献瑞。粲粲裳衣。割得天孙锦一机。真香妙质。不耐世间风与日。着意遮围。莫放春光造次归。,春
苏颋,唐代,奉和春日幸望春宫应制,东望望春春可怜，更逢晴日柳含烟。宫中下见南山尽，城上平临北斗悬。细草偏承回辇处，轻花微落奉觞前。宸游对此欢无极，鸟哢声声入管弦。,春
庾信,南北朝,春赋,宜春苑中春已归，披香殿里作春衣。新年鸟声千种啭，二月杨花满路飞。河阳一县并是花，金谷从来满园树。一丛香草足碍人，数尺游丝即横路。开上林而竞入，拥河桥而争渡。　　出丽华之金屋，下飞燕之兰宫。钗朵多而讶重，髻鬟高而畏风。眉将柳而争绿，面共桃而竞红。影来池里，花落衫中。　　苔始绿而藏鱼，麦才青而覆雉。吹箫弄玉之台，鸣佩凌波之水。移戚里而家富，入新丰而酒美。石榴聊泛，蒲桃酦醅。芙蓉玉碗，莲子金杯。新芽竹笋，细核杨梅。绿珠捧琴至，文君送酒来。　　玉管初调，鸣弦暂抚。《阳春》《渌水》之曲，对凤回鸾之舞。更炙笙簧，还移筝柱。月入歌扇，花承节鼓。协律都尉，射雉中郎。停车小苑，连骑长杨。金鞍始被，柘弓新张。拂尘看马埒，分朋入射堂。马是天池之龙种，带乃荆山之玉梁。艳锦安天鹿，新绫织凤凰。　　三日曲水向河津，日晚河边多解神。树下流杯客，沙头渡水人。镂薄窄衫袖，穿珠帖领巾。百丈山头日欲斜，三晡未醉莫还家。池中水影悬胜镜，屋里衣香不如花。,春
史达祖,宋代,夜行船·正月十八日闻卖杏花有感,不剪春衫愁意态。过收灯、有些寒在。小雨空帘，无人深巷，已早杏花先卖。白发潘郎宽沈带。怕看山、忆他眉黛。草色拖裙，烟光惹鬓，常记故园挑菜。,春
柳永,宋代,西平乐·尽日凭高目,尽日凭高目，脉脉春情绪。嘉景清明渐近，时节轻寒乍暖，天气才晴又雨。烟光淡荡，妆点平芜远树。黯凝伫。台榭好、莺燕语。正是和风丽日，几许繁红嫩绿，雅称嬉游去。奈阻隔、寻芳伴侣。秦楼凤吹，楚馆云约，空怅望、在何处。寂寞韶华暗度。可堪向晚，村落声声杜宇。,春
李甲,宋代,帝台春·芳草碧色,芳草碧色，萋萋遍南陌。暖絮乱红，也知人、春愁无力。忆得盈盈拾翠侣，共携赏、凤城寒食。到今来，海角逢春，天涯为客。愁旋释。还似织。泪暗拭。又偷滴。谩伫立、倚遍危阑，尽黄昏，也只是、暮云凝碧。拚则而今已拚了，忘则怎生便忘得。又还问鳞鸿，试重寻消息。,春
常建,唐代,送宇文六,花映垂杨汉水清，微风林里一枝轻。即今江北还如此，愁杀江南离别情。,春
释择璘,宋代,咏杜鹃花,蚕老麦黄三月天，青山处处有啼鹃。断崖几树深如血，照水晴花暖欲然。三叹鹤林成梦寐，前生阆苑觅神仙。小山拄颐愁无奈，又怕声声聒夜眠。,春
王国维,近现代,玉楼春·今年花事垂垂过,今年花事垂垂过，明岁花开应更亸。看花终古少年多，只恐少年非属我。劝君莫厌尊罍大，醉倒且拚花底卧。君看今日树头花，不是去年枝上朵。,春
佚名,两汉,青阳,青阳开动，根荄以遂，膏润并爱，跂行毕逮。霆声发荣，壧处顷听，枯槁复产，乃成厥命。众庶熙熙，施及夭胎，群生啿噬，惟春之祺。,春
司空图,唐代,独望,绿树连村暗，黄花出陌稀。远陂春草绿，犹有水禽飞。,春
陆游,宋代,乌夜啼·金鸭余香尚暖,金鸭余香尚暖，绿窗斜日偏明。兰膏香染云鬟腻，钗坠滑无声。冷落秋千伴侣，阑珊打马心情。绣屏惊断潇湘梦，花外一声莺。,春
韦庄,唐代,思归,暖丝无力自悠扬，牵引东风断客肠。外地见花终寂寞，异乡闻乐更凄凉。红垂野岸樱还熟，绿染回汀草又芳。旧里若为归去好，子期凋谢吕安亡。,春
张枢,元代,瑞鹤仙·卷帘人睡起,卷帘人睡起。放燕子归来，商量春事。风光又能几？减芳菲、都在卖花声里。吟边眼底，被嫩绿、移红换紫。甚等闲、半委东风，半委小溪流水。还是，苔痕湔雨，竹影留云，待晴犹未。兰舟静舣，西湖上、多少歌吹。粉蝶儿、守定落花不去，湿重寻香两翅。怎知人、一点新愁，寸心万里。,春
丘为,唐代,题农父庐舍,东风何时至？已绿湖上山。湖上春既早，田家日不闲。沟塍流水处，耒耜平芜间。薄暮饭牛罢，归来还闭关。,春
毛熙震,五代,清平乐·春光欲暮,春光欲暮，寂寞闲庭户。粉蝶双双穿槛舞，帘卷晚天疏雨。含愁独倚闺帏，玉炉烟断香微。正是销魂时节，东风满树花飞。,春
常建,唐代,春词二首,菀菀黄柳丝，濛濛杂花垂。日高红妆卧，倚对春光迟。宁知傍淇水，騕褭黄金羁。翳翳陌上桑，南枝交北堂。美人金梯出，素手自提筐。非但畏蚕饥，盈盈娇路傍。,春
柳宗元,唐代,零陵春望,平野春草绿，晓莺啼远林。日晴潇湘渚，云断岣嵝岑。仙驾不可望，世途非所任。凝情空景慕，万里苍梧阴。,春
张问陶,清代,阳湖道中,风迥五两月逢三，双桨平拖水蔚蓝。百分桃花千分柳，冶红妖翠画江南。,春
李商隐,唐代,乐游原,春梦乱不记，春原登已重。青门弄烟柳，紫阁舞云松。拂砚轻冰散，开尊绿酎浓。无悰托诗遣，吟罢更无悰。,春
孙道绚,宋代,南乡子·春闺,晓日压重檐，斗帐春寒起来忺。天气困人梳洗懒，眉尖，淡画春山不喜添。闲把绣丝挦，认得金针又倒拈。陌上游人归也未？恹恹，满院杨花不卷帘。,春
宇文虚中,宋代,春日,北洹春事休嗟晚，三月尚寒花信风。遥忆东吴此时节，满江鸭绿弄残红。,春
赵溍,宋代,临江仙·西湖春泛,堤曲朱墙近远，山明碧瓦高低。好风二十四花期。骄骢穿柳去，文艗挟春飞。箫鼓晴雷殷殷，笑歌香雾霏霏，间情不受酒禁持。断肠无立处，斜日欲归时。,春
魏承班,五代,玉楼春·寂寂画堂梁上燕,寂寂画堂梁上燕，高卷翠帘横数扇。一庭春色恼人来，满地落花红几片。愁倚锦屏低雪面，泪滴绣罗金缕线。好天凉月尽伤心，为是玉郎长不见。,春
唐庚,宋代,春日郊外,城中未省有春光，城外榆槐已半黄。山好更宜馀积雪，水生看欲倒垂杨。莺边日暖如人语，草际风来作药香。疑此江头有佳句，为君寻取却茫茫。,春
韦庄,唐代,浣溪沙·清晓妆成寒食天,清晓妆成寒食天。柳球斜袅间花钿。卷帘直出画堂前。指点牡丹初绽朵，日高犹自凭朱栏。含嚬不语恨春残。,春
汪莘,宋代,谒金门·帘漏滴,帘漏滴，却是春归消息。带雨牡丹无气力，黄鹂愁雨湿。争着洛阳春色，忘却连天草碧。南浦绿波双桨急，沙头人伫立。,春
周邦彦,宋代,渔家傲·灰暖香融销永昼,灰暖香融销永昼。蒲萄架上春藤秀。曲角栏干群雀斗。清明后。风梳万缕亭前柳。日照钗梁光欲溜。循阶竹粉沾衣袖。拂拂面红如著酒。沉吟久。昨宵正是来时候。,春
白居易,唐代,春风,春风先发苑中梅，樱杏桃梨次第开。荠花榆荚深村里，亦道春风为我来。,春
李白,唐代,江南春怀,青春几何时，黄鸟鸣不歇。天涯失乡路，江外老华发。心飞秦塞云，影滞楚关月。身世殊烂漫，田园久芜没。岁晏何所从？长歌谢金阙。,春
黄庭坚,宋代,见二十弟倡和花字漫兴五首·其一,落絮游丝三月候，风吹雨洗一城花。未知东郭清明酒，何似西窗谷雨茶。,春
卢僎,唐代,岁晚还京台望城阙成口号先赠交亲,紫陌开行树，朱城出晚霞。犹怜惯去国，疑是梦还家。风弱知催柳，林青觉待花。交亲望归骑，几处拥年华。,春
柳永,宋代,长寿乐·繁红嫩翠,繁红嫩翠。艳阳景，妆点神州明媚。是处楼台，朱门院落，弦管新声腾沸。恣游人、无限驰骤，娇马车如水。竞寻芳选胜，归来向晚，起通衢近远，香尘细细。太平世。少年时，忍把韶光轻弃。况有红妆，楚腰越艳，一笑千金何啻。向尊前、舞袖飘雪，歌响行云止。愿长绳、且把飞乌系。任好从容痛饮，谁能惜醉。,春
吴文英,宋代,高阳台·丰乐楼分韵得如字,修竹凝妆，垂杨驻马，凭阑浅画成图。山色谁题？楼前有雁斜书。东风紧送斜阳下，弄旧寒、晚酒醒馀。自消凝，能几花前，顿老相如。伤春不在高楼上，在灯前攲枕，雨外熏炉。怕舣游船，临流可奈清臞？飞红若到西湖底，搅翠澜、总是愁鱼。莫重来，吹尽香绵，泪满平芜。,春
杜甫,唐代,绝句漫兴九首·其四,二月已破三月来，渐老逢春能几回。莫思身外无穷事，且尽生前有限杯。,春
白居易,唐代,长安春,青门柳枝软无力，东风吹作黄金色。街东酒薄醉易醒，满眼春愁销不得。,春
纳兰性德,清代,生查子·鞭影落春堤,鞭影落春堤，绿锦鄣泥卷。脉脉逗菱丝，嫩水吴姬眼。啮膝带香归，谁整樱桃宴。蜡泪恼东风，旧垒眠新燕。,春
李白,唐代,春日归山寄孟浩然,朱绂遗尘境，青山谒梵筵。金绳开觉路，宝筏度迷川。岭树攒飞栱，岩花覆谷泉。塔形标海月，楼势出江烟。香气三天下，钟声万壑连。荷秋珠已满，松密盖初圆。鸟聚疑闻法，龙参若护禅。愧非流水韵，叨入伯牙弦。,春
吴文英,宋代,夜游宫·春语莺迷翠柳,春语莺迷翠柳。烟隔断、晴波远岫。寒压重帘幔拕绣。袖炉香，倩东风，与吹透。花讯催时候。旧相思、偏供闲昼。春澹情浓半中酒。玉痕销，似梅花，更清瘦。,春
温庭筠,唐代,酒泉子·日映纱窗,日映纱窗，金鸭小屏山碧。故乡春，烟霭隔，背兰釭。宿妆惆怅倚高阁，千里云影薄。草初齐，花又落，燕双飞。,春
王元鼎,元代,醉太平·寒食,声声啼乳鸦，生叫破韶华。夜深微雨润堤沙，香风万家。画楼洗净鸳鸯瓦，彩绳半湿秋千架。觉来红日上窗纱，听街头卖杏花。,春
贯云石,元代,清江引·立春,金钗影摇春燕斜，木杪生春叶。水塘春始波，火候春初热。土牛儿载将春到也。,春
李嘉祐,唐代,送王牧往吉州谒王使君叔,细草绿汀洲，王孙耐薄游。年华初冠带，文体旧弓裘。野渡花争发，春塘水乱流。使君怜小阮，应念倚门愁。,春
贺铸,宋代,望湘人·春思,厌莺声到枕，花气动帘，醉魂愁梦相半。被惜余薰，带惊剩眼，几许伤春春晚。泪竹痕鲜，佩兰香老，湘天浓暖。记小江风月佳时，屡约非烟游伴。须信鸾弦易断。奈云和再鼓，曲终人远。认罗袜无踪，旧处弄波清浅。青翰棹舣，白蘋洲畔，尽目临皋飞观。不解寄、一字相思，幸有归来双燕。,春
韦应物,唐代,春游南亭,川明气已变，岩寒云尚拥。南亭草心绿，春塘泉脉动。景煦听禽响，雨余看柳重。逍遥池馆华，益愧专城宠。,春
姜夔,宋代,月下笛·与客携壶,与客携壶，梅花过了，夜来风雨。幽禽自语。啄香心，度墙去。春衣都是柔荑剪，尚沾惹、残茸半缕。怅玉钿似扫，朱门深闭，再见无路。凝伫，曾游处。但系马垂杨，认郎鹦鹉。扬州梦觉，彩云飞过何许？多情须倩梁间燕，问吟袖弓腰在否？怎知道、误了人，年少自恁虚度。,春
蒋元龙,宋代,好事近·叶暗乳鸦啼,叶暗乳鸦啼，风定老红犹落。蝴蝶不随春去，入薰风池阁。休歌金缕劝金卮，酒病煞如昨。帘卷日长人静，任杨花飘泊。,春
卢祖皋,宋代,倦寻芳·香泥垒燕,香泥垒燕，密叶巢莺，春晦寒浅。花径风柔，著地舞茵红软。斗草烟欺罗袂薄，秋千影落春游倦。醉归来，记宝帐歌慵，锦屏香暖。别来怅、光阴容易，还又酴醿，牡丹开遍。妒恨疏狂，那更柳花迎面。鸿羽难凭芳信短，长安犹近归期远。倚危楼，但镇日、绣帘高卷。,春
杜甫,唐代,绝句漫兴九首·其一,眼见客愁愁不醒，无赖春色到江亭。即遣花开深造次，便教莺语太丁宁。,春
李白,唐代,侍从宜春苑奉诏赋龙池柳色初青听新莺百啭歌,东风已绿瀛洲草，紫殿红楼觉春好。池南柳色半青青，萦烟袅娜拂绮城。垂丝百尺挂雕楹，上有好鸟相和鸣，间关早得春风情。春风卷入碧云去，千门万户皆春声。是时君王在镐京，五云垂晖耀紫清。仗出金宫随日转，天回玉辇绕花行。始向蓬莱看舞鹤，还过茝若听新莺。新莺飞绕上林苑，愿入箫韶杂凤笙。,春
冯延巳,五代,上行杯·落梅着雨消残粉,落梅着雨消残粉，云重烟轻寒食近。罗幕遮香，柳外秋千出画墙。春山颠倒钗横凤，飞絮入檐春睡重。梦里佳期，只许庭花与月知。,春
温庭筠,唐代,春洲曲,韶光染色如蛾翠，绿湿红鲜水容媚。苏小慵多兰渚闲，融融浦日鵁鶄寐。紫骝蹀躞金衔嘶，堤上扬鞭烟草迷。门外平桥连柳堤，归来晚树黄莺啼。,春
徐铉,宋代,七绝·苏醒,春分雨脚落声微，柳岸斜风带客归。时令北方偏向晚，可知早有绿腰肥。,春
杜牧,唐代,寓言,暖风迟日柳初含，顾影看身又自惭。何事明朝独惆怅，杏花时节在江南。,春
张元干,宋代,兰陵王·卷珠箔,卷珠箔，朝雨轻阴乍阁。阑干外、烟柳弄晴，芳草侵阶映红药。东风妒花恶，吹落梢头嫩萼。屏山掩、沉水倦熏，中酒心情怯杯勺。寻思旧京洛，正年少疏狂，歌笑迷著。障泥油壁催梳掠，曾驰道同载，上林携手，灯夜初过早共约，又争信飘泊。寂寞，念行乐。甚粉淡衣襟，音断弦索，琼枝璧月春如昨。怅别后华表，那回双鹤。相思除是，向醉里、暂忘却。,春
王铚,宋代,春近,山雪银屏晓，溪梅玉镜春。东风露消息，万物有精神。索莫贫游世，龙钟老迫身。欲浮沧海去，风浪阔无津。,春
周邦彦,宋代,瑞鹤仙·悄郊原带郭,悄郊原带郭，行路永，客去车尘漠漠。斜阳映山落，敛馀红、犹恋孤城阑角。凌波步弱，过短亭、何用素约。有流莺劝我，重解绣鞍，缓引春酌。不记归时早暮，上马谁扶，醒眠朱阁。惊飙动幕，扶残醉，绕红药。叹西园、已是花深无地，东风何事又恶？任流光过却，犹喜洞天自乐。,春
张子容,唐代,长安早春,开国维东井，城池起北辰。咸歌太平日，共乐建寅春。雪尽黄山树，冰开黑水津。草迎金埒马，花伴玉楼人。鸿渐看无数，莺歌听欲频。何当桂枝擢，还及柳条新。,春
吴澄,元代,渡江云·揭浩斋送春和韵,名园花正好，娇红白，百态竞春妆。笑痕添酒晕。丰脸凝脂，谁为试铝霜。诗朋酒伴，趁此日流转风光。尽夜游不妨秉烛，未觉是疏狂。茫茫。一年一度，烂漫离披，似长江去浪。但要教啼莺语燕，不怨卢郎。问春春道何曾去，任蜂蝶飞过东墙。君看取，年年潘令河阳。,春
王僧孺,南北朝,春思诗,雪罢枝即青，冰开水便绿。复闻黄鸟声，全作相思曲。,春
王沂孙,宋代,南浦·春水,柳下碧粼粼，认麹尘乍生，色嫩如染。清溜满银塘，东风细、参差縠纹初遍。别君南浦，翠眉曾照波痕浅。再来涨绿迷旧处，添却残红几片。葡萄过雨新痕，正拍拍轻鸥，翩翩小燕。帘影蘸楼阴，芳流去，应有泪珠千点。沧浪一舸，断魂重唱蘋花怨。采香幽泾鸳鸯睡，谁道湔裙人远。,春
杜甫,唐代,立春,春日春盘细生菜，忽忆两京梅发时。盘出高门行白玉，菜传纤手送青丝。巫峡寒江那对眼，杜陵远客不胜悲。此身未知归定处，呼儿觅纸一题诗。,春
顾夐,五代,虞美人·深闺春色劳思想,深闺春色劳思想，恨共春芜长。黄鹂娇啭泥芳妍，杏枝如画倚轻烟、琐窗前。凭阑愁立双娥细，柳影斜摇砌。玉郎还是不还家？教人魂梦逐杨花、绕天涯。,春
姜夔,宋代,除夜自石湖归苕溪·其一,细草穿沙雪半销，吴宫烟冷水迢迢。梅花竹里无人见，一夜吹香过石桥。,春
贾至,唐代,西亭春望,日长风暖柳青青，北雁归飞入窅冥。岳阳城上闻吹笛，能使春心满洞庭。,春
严恽,唐代,落花,春光冉冉归何处，更向花前把一杯。尽日问花花不语，为谁零落为谁开。,春
谢朓,南北朝,和徐都曹出新亭渚诗,宛洛佳遨游，春色满皇州。结轸青郊路，迥瞰苍江流。日华川上动，风光草际浮。桃李成蹊径，桑榆荫道周。东都已俶载，言归望绿畴。,春
元稹,唐代,咏二十四气诗·春分二月中,二气莫交争，春分雨处行。雨来看电影，云过听雷声。山色连天碧，林花向日明。梁间玄鸟语，欲似解人情。,春
苏曼殊,近现代,春日,好花零落雨绵绵，辜负韶光二月天。知否玉楼春梦醒，有人愁煞柳如烟。,春
杜甫,唐代,丽春,百草竞春华，丽春应最胜。少须颜色好，多漫枝条剩。纷纷桃李枝，处处总能移。如何此贵重？却怕有人知。,春
张惠言,清代,水调歌头·春日赋示杨生子掞,长镵白木柄，斸破一庭寒。三枝两枝生绿，位置小窗前。要使花颜四面，和着草心千朵，向我十分妍。何必兰与菊，生意总欣然。晓来风，夜来雨，晚来烟。是他酿就春色，又断送流年。便欲诛茅江上，只恐空林衰草，憔悴不堪怜。歌罢且更酌，与子绕花间。,春
黄景仁,清代,卖花声·立春,独饮对辛盘，愁上眉弯。楼窗今夜且休关。前度落红流到海，燕子衔还。书贴更簪欢，旧例都删。到时风雪满千山。年去年来常不老，春比人顽。,春
元好问,元代,喜春来·携将玉友寻花寨,携将玉友寻花寨，看褪梅妆等杏腮，休随刘阮到天台。仙洞窄，且唱喜春来。,春
郑谷,唐代,中年,漠漠秦云淡淡天，新年景象入中年。情多最恨花无语，愁破方知酒有权。苔色满墙寻故第，雨声一夜忆春田。衰迟自喜添诗学，更把前题改数联。,春
解昉,宋代,永遇乐·春情,风暖莺娇，露浓花重，天气和煦。院落烟收，垂杨舞困，无奈堆金缕。谁家巧纵，青楼弦管，惹起梦云情绪。忆当时、纹衾粲枕，未尝暂孤鸳侣。芳菲易老，故人难聚，到此翻成轻误。阆苑仙遥，蛮笺纵写，何计传深诉。青山绿水，古今长在，惟有旧欢何处。空赢得、斜阳暮草，淡烟细雨。,春
朱淑真,宋代,书窗即事,花落春无语，春归鸟自啼。多情是蜂蝶，飞过粉墙西。,春
王安石,宋代,题何氏宅园亭,荷叶参差卷，榴花次第开。但令心有赏，岁月任渠催。,春
欧阳修,宋代,采桑子·春深雨过西湖好,春深雨过西湖好，百卉争妍。蝶乱蜂喧。晴日催花暖欲然。兰桡画舸悠悠去，疑是神仙。返照波间。水阔风高扬管弦。,春
韦应物,唐代,春思,野花如雪绕江城，坐见年芳忆帝京。阊阖晓开凝碧树，曾陪鸳鹭听流莺。,春
柳宗元,唐代,首春逢耕者,南楚春候早，余寒已滋荣。土膏释原野，白蛰竞所营。缀景未及郊，穑人先偶耕。园林幽鸟啭，渚泽新泉清。农事诚素务，羁囚阻平生。故池想芜没，遗亩当榛荆。慕隐既有系，图功遂无成。聊从田父言，款曲陈此情。眷然抚耒耜，回首烟云横。,春
薛昂夫,元代,西湖杂咏·春,山光如淀，湖光如练，一步一个生绡面。叩逋仙，访坡仙，拣西湖好处都游遍，管甚月明归路远。船，休放转；杯休放浅。,春
郑愔,唐代,春怨,春朝物候妍，愁妇镜台前。风吹数蝶乱，露洗百花鲜。试出褰罗幌，还来著锦筵。曲中愁夜夜，楼上别年年。不及随萧史，高飞向紫烟。,春
于谦,明代,春日客怀,年年马上见春风，花落花开醉梦中。短发经梳千缕白，衰颜借醉一时红。离家自是寻常事，报国惭无尺寸功。萧涩行囊君莫笑，独留长剑倚晴空。,春
郑燮,清代,村居,雾树溟潆叫乱鸦，湿云初变早来霞。东风已绿先春草，细雨犹寒后夜花。村艇隔烟呼鸭鹜，酒家依岸扎篱笆。深居久矣忘尘世，莫遣江声入远沙。,春
李白,唐代,送郄昂谪巴中,瑶草寒不死，移植沧江滨。东风洒雨露，会入天地春。予若洞庭叶，随波送逐臣。思归未可得，书此谢情人。,春
李煜,五代,子夜歌·寻春须是先春早,寻春须是先春早，看花莫待花枝老。缥色玉柔擎，醅浮盏面清。何妨频笑粲，禁苑春归晚。同醉与闲评，诗随羯鼓成。,春
韩愈,唐代,感春五首,辛夷高花最先开，青天露坐始此回。已呼孺人戛鸣瑟，更遣稚子传清杯。选壮军兴不为用，坐狂朝论无由陪。如今到死得闲处，还有诗赋歌康哉。洛阳东风几时来，川波岸柳春全回。宫门一锁不复启，虽有九陌无尘埃。策马上桥朝日出，楼阙赤白正崔嵬。孤吟屡阕莫与和，寸恨至短谁能裁。春田可耕时已催，王师北讨何当回。放车载草农事济，战马苦饥谁念哉。蔡州纳节旧将死，起居谏议联翩来。朝廷未省有遗策，肯不垂意瓶与罍。前随杜尹拜表回，笑言溢口何欢咍。孔丞别我适临汝，风骨峭峻遗尘埃。音容不接只隔夜，凶讣讵可相寻来。天公高居鬼神恶，欲保性命诚难哉。辛夷花房忽全开，将衰正盛须频来。清晨辉辉烛霞日，薄暮耿耿和烟埃。朝明夕暗已足叹，况乃满地成摧颓。迎繁送谢别有意，谁肯留恋少环回。,春
李白,唐代,春景,门对鹤溪流水，云连雁宕仙家。谁解幽人幽意，惯看山鸟山花。,春
黄庭坚,宋代,雨过至城西苏家,飘然一雨洒青春，九陌净无车马尘。渐散紫烟笼帝阙，稍回晴日丽天津。花飞衣袖红香湿，柳拂鞍鞯绿色匀。管领风光唯痛饮，都城谁是得闲人。,春
萧悫,南北朝,春庭晚望,春庭聊纵望，楼台自相隐。窗梅落晚花，池竹开初笋。泉鸣知水急，云来觉山近。不愁花不飞，到畏花飞尽。,春
王士祯,清代,春不雨,西亭石竹新作芽，游丝已罥樱桃花。鸣鸠乳燕春欲晚，杖藜时复话田家。田家父老向我说，“谷雨久过三月节。春田龟坼苗不滋，犹赖立春三日雪。”我闻此语重叹息，瘠土年年事耕织。暮闻穷巷叱牛归，晓见公家催赋入。去年旸雨幸无愆，稍稍三农获晏食。春来谷贱复伤农，不见饥鸟啄余粒。即今土亢不可耕，布谷飞飞朝暮鸣。舂莩作饭藜作羹，吁嗟荆益方用兵。,春
王安石,宋代,山中,随月出山去，寻云相伴归。春晨花上露，芳气著人衣。,春
黄公度,宋代,暮春山间,缓步春山春日长，流莺不语燕飞忙。桃花落处无人见，濯手惟闻涧水香。,春
王国维,近现代,浣溪沙·舟逐清溪弯复弯,舟逐清溪弯又弯。垂柳开处见青山。毵毵绿发覆烟鬟。夹岸莺花迟日里，归船萧鼓夕阳间。一生难得是春闲。,春
李涛,唐代,春昼回文,茶饼嚼时香透齿，水沈烧处碧凝烟。纱窗避著犹慵起，极困新晴乍雨天。,春
刘辰翁,宋代,浣溪沙·春日即事,远远游蜂不记家，数行新柳自啼鸦，寻思旧事即天涯。睡起有情和画卷，燕归无语傍人斜，晚风吹落小瓶花。,春
张淑芳,宋代,浣溪沙·散步山前春草香,散步山前春草香。朱阑绿水绕吟廊。花枝惊堕绣衣裳。或定或摇江上柳，为鸾为凤月中篁。为谁掩抑锁芸窗。,春
周邦彦,宋代,浣溪沙·水涨鱼天拍柳桥,水涨鱼天拍柳桥。云鸠拖雨过江皋。一番春信入东郊。闲碾凤团消短梦，静看燕子垒新巢。又移日影上花梢。,春
王安石,宋代,春风,一马春风北首燕，却疑身得旧山川。阳浮树外沧江水，尘涨原头野火烟。日借嫩黄初著柳，雨催新绿稍归田。回头不见辛夷发，始觉看花是去年。,春
张继,唐代,清明日自西午桥至瓜岩村有怀,晚霁龙门雨，春生汝穴风。鸟啼官路静，花发毁垣空。鸣玉惭时辈，垂丝学老翁。旧游人不见，惆怅洛城东。,春
阮逸女,宋代,花心动·春词,仙苑春浓，小桃开，枝枝已堪攀折。乍雨乍晴，轻暖轻寒，渐近赏花时节。柳摇台榭东风软，帘栊静，幽禽调舌。断魂远，闲寻翠径，顿成愁结。此恨无人共说。还立尽黄昏，寸心空切。强整绣衾，独掩朱扉，枕簟为谁铺设。夜长更漏传声远，纱窗映、银缸明灭。梦回处，梅梢半笼残月。,春
王庭筠,元代,谒金门·双喜鹊,双喜鹊，几报归期浑错。尽做旧愁都忘却，新愁何处着？瘦雪一痕墙角，青子已妆残萼。不道枝头无可落，东风犹作恶。,春
赵孟頫,元代,绝句,春寒恻恻掩重门，金鸭香残火尚温。燕子不来花又落，一庭风雨自黄昏。,春
汤显祖,明代,花朝,百花风雨泪难销，偶逐晴光扑蝶遥。一半春随残夜醉，却言明日是花朝。,春
杨万里,宋代,南溪早春,还家五度见春容，长被春容恼病翁。高柳下来垂处绿，小桃上去末梢红。卷帘亭馆酣酣日，放杖溪山款款风。更入新年足新雨，去年未当好时丰。,春
温庭筠,唐代,嘲春风,春风何处好？别殿饶芳草。苒嫋转鸾旗，萎蕤吹雉葆。扬芳历九门，澹荡入兰荪。争奈白团扇，时时偷主恩。,春
金銮,明代,柳堤,春江水正平，密树听啼莺。十里笼晴苑，千条锁故营。雨香飞燕促，风暖落花轻。更欲劳攀折，年年还自生。,春
罗隐,唐代,曲江春感,江头日暖花又开，江东行客心悠哉。高阳酒徒半凋落，终南山色空崔嵬。圣代也知无弃物，侯门未必用非才。一船明月一竿竹，家住五湖归去来。,春
杨巨源,唐代,杨花落,北斗南回春物老，红英落尽绿尚早。韶风澹荡无所依，偏惜垂杨作春好。此时可怜杨柳花，萦盈艳曳满人家。人家女儿出罗幕，静扫玉庭待花落。宝环纤手捧更飞，翠羽轻裾承不著。历历瑶琴舞态陈，霏红拂黛怜玉人。东园桃李芳已歇，独有杨花娇暮春。,春
刘希夷,唐代,春日行歌,山树落梅花，飞落野人家。野人何所有，满瓮阳春酒。携酒上春台，行歌伴落梅。醉罢卧明月，乘梦游天台。,春
纳兰性德,清代,蝶恋花·准拟春来消寂寞,准拟春来消寂寞。愁雨愁风，翻把春担阁。不为伤春情绪恶，为怜镜里颜非昨。毕竟春光谁领略。九陌缁尘，抵死遮云壑。若得寻春终遂约，不成长负东君诺？,春
谢逸,宋代,菩萨蛮·暄风迟日春光闹,暄风迟日春光闹。蒲萄水绿摇轻棹。两岸草烟低。青山啼子规。归来愁未寝。黛浅眉痕沁。花影转廊腰。红添酒面潮。,春
薛昂夫,元代,最高楼·暮春,花信紧，二十四番愁。风雨五更头。侵阶苔藓宜罗袜，逗衣梅润试香篝。绿窗闲，人梦觉，鸟声幽。按银筝、学弄相思调。写幽情、恨杀知音少。向何处，说风流。一丝杨柳千丝恨，三分春色二分休。落花中，流水里，两悠悠。,春
欧阳修,宋代,早春南征寄洛中诸友,楚色穷千里，行人何苦赊。芳林逢旅雁，候馆噪山鸦。春入河边草，花开水上槎。东风一樽酒，新岁独思家。,春
苏轼,宋代,癸丑春分后雪,雪入春分省见稀，半开桃李不胜威。应惭落地梅花识，却作漫天柳絮飞。不分东君专节物，故将新巧发阴机。从今造物尤难料，更暖须留御腊衣。,春
高翥,宋代,晓出黄山寺,晓上篮舆出宝坊，野塘山路尽春光。试穿松影登平陆，已觉锺声在上方。草色溪流高下碧，菜花杨柳浅深黄。杖藜切莫匆匆去，有伴行春不要忙。,春
雍陶,唐代,送蜀客,剑南风景腊前春，山鸟江风得雨新。莫怪送君行较远，自缘身是忆归人。,春
欧阳炯,五代,春光好·花滴露,花滴露，柳摇烟，艳阳天。雨霁山樱红欲烂，谷莺迁。饮处交飞玉斝，游时倒把金鞭。风飐九衢榆叶动，簇青钱。,春
陈与义,宋代,春日,朝来庭树有鸣禽，红绿扶春上远林。忽有好诗生眼底，安排句法已难寻。,春
温庭筠,唐代,春日野行,骑马踏烟莎，青春奈怨何。蝶翎朝粉尽，鸦背夕阳多。柳艳欺芳带，山愁萦翠蛾。别情无处说，方寸是星河。,春
晁补之,宋代,金凤钩·送春,春辞我，向何处？怪草草、夜来风雨。一簪华发，少欢饶恨，无计殢春且住。春回常恨寻无路，试向我、小园徐步。一栏红药，倚风含露。春自未曾归去。,春
顾贞观,清代,画堂春·湔裙独上小渔矶,湔裙独上小渔矶，袜罗微溅春泥。一篙生绿画桥低，昨夜前溪。回首楝花风急，催归暮雨霏霏。扑天香絮拥凄迷，南北东西。,春
欧阳炯,五代,清平乐·春来街砌,春来街砌，春雨如丝细。春地满飘红杏蒂，春燕舞随风势。春幡细缕春缯，春闺一点春灯。自是春心撩乱，非干春梦无凭。,春
文廷式,近现代,祝英台近·剪鲛绡,剪鲛绡，传燕语，黯黯碧草暮。愁望春归，春到更无绪。园林红紫千千，放教狼藉，休但怨、连番风雨。谢桥路，十载重约钿车，惊心旧游误。玉佩尘生，此恨奈何许！倚楼极目天涯，天涯尽处，算只有濛濛飞絮。,春
白居易,唐代,正月三日闲行,黄鹂巷口莺欲语，乌鹊河头冰欲销。绿浪东西南北水，红栏三百九十桥。鸳鸯荡漾双双翅，杨柳交加万万条。借问春风来早晚，只从前日到今朝。,春
章孝标,唐代,刘侍中宅盘花紫蔷薇,真宰偏饶丽景家，当春盘出带根霞。从开一朵朝衣色，免踏尘埃看杂花。,春
宋琬,清代,春日田家,野田黄雀自为群，山叟相过话旧闻。夜半饭牛呼妇起，明朝种树是春分。,春
顾太清,清代,早春怨·春夜,杨柳风斜。黄昏人静，睡稳栖鸦。短烛烧残，长更坐尽，小篆添些。红楼不闭窗纱。被一缕、春痕暗遮。淡淡轻烟，溶溶院落，月在梨花。,春
李白,唐代,寓言三首·其三,长安春色归，先入青门道。绿杨不自持，从风欲倾例。海燕还秦宫，双飞入帘栊。相思不相见，托梦辽城东。,春
白居易,唐代,春生,春生何处暗周游？海角天涯遍始休。先遣和风报消息，续教啼鸟说来由。展张草色长河畔，点缀花房小树头。若到故园应觅我，为传沦落在江州。,春
李弥逊,宋代,云门道中晚步,层林叠巘暗东西，山转岗回路更迷。望与游云奔落日，步随充水赴前溪。樵归野烧孤烟尽，牛卧春犁小麦低。独绕辋川图画里，醉扶白叟杖青藜。,春
王绩,唐代,春桂问答二首,问春桂，桃李正芬华。年光随处满，何事独无花。春桂答，春华讵能久。风霜摇落时，独秀君知不。,春
白居易,唐代,立春日酬钱员外曲江同行见赠,下直遇春日，垂鞭出禁闱。两人携手语，十里看山归。柳色早黄浅，水文新绿微。风光向晚好，车马近南稀。机尽笑相顾，不惊鸥鹭飞。,春
黄景仁,清代,丑奴儿慢·春日,日日登楼，一日换一番春色，者似卷如流春日，谁道迟迟？一片野风吹草，草背白烟飞。颓墙左侧，小桃放了，没个人知。徘徊花下，分明记得，三五年时。是何人。挑将竹泪，黏上空枝。请试低头，影儿憔悴浸春池。此间深处，是伊归路，莫惹相思。,春
谭宣子,宋代,江城子·嫩黄初染绿初描,嫩黄初染绿初描，倚春娇，索春饶。燕外莺边，想见万丝摇。便作无情终软美，天赋与、眼眉腰。短长亭外短长桥，驻金镳，系兰桡。可爱风流，年纪可怜宵。办得重来攀折后，烟雨暗，不辞遥。,春
崔敏童,唐代,宴城东庄,一月主人笑几回，相逢相识且衔杯。眼看春色如流水，今日残花昨日开。,春
元好问,金朝,喜春来·春宴,梅残玉靥香犹在，柳破金梢眼未开。东风和气满楼台，桃杏拆，宜唱喜春来。,春
孔尚任,清代,风筝,结伴儿童裤褶红，手提线索骂天公。人人夸你春来早，欠我风筝五丈风。,春
尹焕,宋代,眼儿媚·垂杨袅袅蘸清漪,垂杨袅袅蘸清漪。明绿染春丝。市桥紧马，旗亭沽酒，无限相思。云梳雨洗风前舞，一好百般宜。不知为甚，落花时节，都是颦眉。,春
权德舆,唐代,二月二十七日社兼春分端居有怀简所思者,清昼开帘坐，风光处处生。看花诗思发，对酒客愁轻。社日双飞燕，春分百啭莺。所思终不见，还是一含情。,春
范成大,宋代,晚潮,东风吹雨晚潮生，叠鼓催船镜里行。底事今年春涨小？去年曾与画桥平。,春
陆游,宋代,二月四日作,早春风力已轻柔，瓦雪消残玉半沟。飞蝶鸣鸠俱得意，东风应笑我闲愁。,春
李雯,清代,风流子·送春,谁教春去也？人间恨，何处问斜阳？见花褪残红，莺捎浓绿，思量往事，尘海茫茫。芳心谢，锦梭停旧织，麝月懒新妆。杜宇数声，觉馀惊梦；碧栏三尺，空倚愁肠。东君抛人易，回头处，犹是昔日池塘。留下长杨紫陌，付与谁行？想折柳声中，吹来不尽；落花影里，舞去还香。难把一樽轻送，多少暄凉。,春
朱淑真,宋代,东马塍,一塍芳草碧芊芊，活水穿花暗护田。蚕事正忙农事急，不知春色为谁妍？,春
顾夐,五代,河传·曲槛,曲槛，春晚，碧流纹细，绿杨丝软。露花鲜，杏枝繁，莺啭，野芜平似剪。直是人间到天上，堪游赏，醉眼疑屏障。对池塘，惜韶光，断肠，为花须尽狂。,春
刘禹锡,唐代,杨柳枝词九首·其四,金谷园中莺乱飞，铜驼陌上好风吹。城东桃李须臾尽，争似垂杨无限时。,春
吴文英,宋代,杏花天·鬓棱初翦玉纤弱,鬓棱初翦玉纤弱。早春入、屏山四角。少年买困成欢谑。人在浓香绣幄。霜丝换、梅残梦觉。夜寒重、长安紫陌。东风入户先情薄。吹老灯花半萼。,春
贡性之,元代,涌金门见柳,涌金门外柳垂金，三日不来成绿阴。折取一枝入城去，使人知道已春深。,春
崔道融,唐代,寄人二首·其二,花上断续雨，江头来去风。相思春欲尽，未遣酒尊空。澹澹长江水，悠悠远客情。落花相与恨，到地一无声。,春
吕霜,清代,无题,一年社日都忘了，忽见庭前燕子飞。禽鸟也知勤作室，衔泥带得落花归。,春
刘长卿,唐代,杂咏八首上礼部李侍郎·晚桃,四月深涧底，桃花方欲然。宁知地势下，遂使春风偏。此意颇堪惜，无言谁为传。过时君未赏，空媚幽林前。,春
王和卿,元代,阳春曲·春思,柳梢淡淡鹅黄染，波面澄澄鸭绿添，及时膏雨细廉纤。门半掩，春睡殢人甜。,春
朱彝尊,清代,春风袅娜·游丝,倩东君著力，系住韶华，穿小径，漾晴沙。正阴云笼日，难寻野马，轻飏染草，细绾秋蛇。燕蹴还低，莺衔忽溜，惹却黄须无数花。纵许悠扬度朱户，终愁人影隔窗纱。惆怅谢娘池阁，湘帘乍卷，凝斜盼，近拂檐牙。疏篱罥，短垣遮，微风别院，明月谁家。红袖招时，偏随罗扇，玉鞭袅处，又逐香车。休憎轻薄，笑多情似我，春心不定，飞梦天涯。,春
李白,唐代,春日陪杨江宁及诸官宴北湖感古作,昔闻颜光禄，攀龙宴京湖。楼船入天镜，帐殿开云衢。君王歌大风，如乐丰沛都。延年献佳作，邈与诗人俱。我来不及此，独立钟山孤。杨宰穆清风，芳声腾海隅。英僚满四座，粲若琼林敷。鹢首弄倒景，峨眉缀明珠。新弦采梨园，古舞娇吴歈。曲度绕云汉，听者皆欢娱。鸡栖何嘈嘈，沿月沸笙竽。古之帝宫苑，今乃人樵苏。感此劝一觞，愿君覆瓢壶。荣盛当作乐，无令后贤吁。,春
杜甫,唐代,奉陪郑驸马韦曲二首·其一,韦曲花无赖，家家恼杀人。绿尊须尽日，白发好禁春。石角钩衣破，藤梢刺眼新。何时占丛竹，头戴小乌巾。,春
杜牧,唐代,即事,小院无人雨长苔，满庭修竹间疏槐。春愁兀兀成幽梦，又被流莺唤醒来。,春
毛文锡,五代,更漏子·春叶阑,春叶阑，春恨切，花外子规啼月。人不见，梦难凭，红纱一点灯。偏怨别，是芳节，庭下丁香千结。宵雾散，晓霞辉，梁间双燕飞。,春
杨万里,宋代,小溪至新田四首·其四,懊恼春光欲断肠，来时长缓去时忙。落红满路无人惜，蹈作花泥透脚香。,春
杨万里,宋代,喜雨,欲知一雨惬群情，听取溪流动地声。风乱万畴青锦褥，云摩千嶂翠瑶屏。行人隔水遥相语，立鹭摧枝忽自惊。岁岁只愁炊与酿，今愁无甑更无瓶。,春
蒋春霖,清代,甘州·甲寅元日赵敬甫见过,又东风唤醒一分春，吹愁上眉山。趁晴梢剩雪，斜阳小立，人影珊珊。避地依然沧海，险梦逐潮还。一样貂裘冷，不似长安。多少悲笳声里，认匆匆过客，草草辛盘。引吴钩不语，酒罢玉犀寒。总休问、杜鹃桥上，有梅花、且向醉中看。南云暗，任征鸿去，莫倚阑干。,春
吴承恩,明代,杨柳青,村旗夸酒莲花白，津鼓开帆杨柳青。壮岁惊心频客路，故乡回首几长亭。春深水涨嘉鱼味，海近风多健鹤翎。谁向高楼横玉笛，落梅愁绝醉中听。,春
庄棫,清代,思佳客·春雨,一曲歌成酒一杯。困人天气好亭台。沉沉春昼斜飞雨，寂寂闲门乱点苔。花几簇，锦千堆。落红成阵映香腮。不如却下帘儿坐，自看同心七宝钗。,春
王安国,宋代,西湖春日,争得才如杜牧之，试来湖上辄题诗。春烟寺院敲茶鼓，夕照楼台卓酒旗。浓吐杂芳熏巇崿，湿飞双翠破涟漪。人间幸有蓑兼笠，且上渔舟作钓师。,春
秦观,宋代,春日五首·其一,幅巾投晓入西园，春动林塘物物鲜。却憩小庭才日出，海棠花发麝香眠。,春
秦观,宋代,春日五首·其三,裌衣新著倦琴书，散策池塘返照初。翠碧黄鹂相续去，荇丝深处见游鱼。,春
秦观,宋代,春日五首·其四,春禽叶底引圆吭，临罢黄庭日正长。满院柳花寒食后，旋钻新火爇炉香。,春
李昉,宋代,禁林春直,疏帘摇曳日辉辉，直阁深严半掩扉。一院有花春昼永，八方无事诏书稀。树头百啭鶑鶑语，梁上新来燕燕飞。岂合此身居此地，妨贤尸禄自知非。,春
朱祖谋,清代,烛影摇红·春暝钩帘,春暝钩帘，柳条西北轻云蔽。博劳千啭不成晴，烟约游丝坠。狼藉繁樱刬地。傍楼阴、东风又起。千红沈损，鹎鵊声中，残阳谁系。容易消凝，楚兰多少伤心事。等閒寻到酒边来，滴滴沧洲泪。袖手危阑独倚。翠蓬翻、冥冥海气。鱼龙风恶，半折芳馨，愁心难寄。,春
黄庭坚,宋代,春阴,竹笋初生黄犊角，蕨芽已作小儿拳。试寻野菜炊春饭，便是江南二月天。,春
秦观,宋代,春日五首·其五,金屋旧题烦乙子，蜜脾新采赖蜂臣。蜻蜓蛱蝶无情思，随例颠忙过一春。,春
郑燮,清代,春词,春风，春暖，春日，春长，春山苍苍，春水漾漾。春荫萌，春浓浓，满园春花开放。门庭春柳碧翠，阶前春草芬芳。春鱼游遍春水，春鸟啼遍春堂。春色好，春光旺，几枝春杏点春光。春风吹落枝头露，春雨湿透春海棠。,春
王守仁,明代,寻春,十里湖光放小舟，谩寻春事及西畴。江鸥意到忽飞去，野老情深只自留。日暮草香含雨气，九峰晴色散溪流。吾侪是处皆行乐，何必兰亭说旧游？,春
谢良辅,唐代,状江南·仲春,江南仲春天，细雨色如烟。丝为武昌柳，布作石门泉。,春
赵善庆,元代,水仙子·仲春湖上,雨痕著物润如酥，草色和烟近似无，岚光罩日浓如雾。正春风啼鹧鸪，斗娇羞粉女琼奴。六桥锦绣，十里画图，二月西湖。,春
姚鼐,清代,出池州,桃花雾绕碧溪头，春水才通杨叶洲。四面青山花万点，缓风摇橹出池州。,春
李中,五代,春日野望怀故人,野外登临望，苍苍烟景昏。暖风医病草，甘雨洗荒村。云散天边影，潮回岛上痕。故人不可见，倚杖役吟魂。,春
张可久,元代,金字经·春晚,惜花人何处，落红春又残。倚遍危楼十二阑，弹，泪痕罗袖斑。江南岸，夕阳山外山。,春
陆游,宋代,北窗睡起,杏梢红湿昼初长，睡过窗间半篆香。久厌客游归自好，本无才术老何伤。依蒲不去群鱼乐，点草还惊小蝶忙。堪笑放翁无一事，强将诗句占年光。,春
姚鼐,清代,春雨,日暮东风休，掩卷幽窗静。飒然春雨来，一室生微冷。时有栖鸟声，自令虚怀警。,春
