杜甫,唐代,茅屋为秋风所破歌,八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻！安得广厦千万间，大庇天下寒士俱欢颜！风雨不动安如山。呜呼！何时眼前突兀见此屋，吾庐独破受冻死亦足！(亦足一作：意足),秋
李白,唐代,三五七言,秋风清，秋月明，落叶聚还散，寒鸦栖复惊。相思相见知何日？此时此夜难为情！入我相思门，知我相思苦，长相思兮长相忆，短相思兮无穷极，早知如此绊人心，何如当初莫相识。(后三句存疑),秋
马致远,元代,天净沙·秋思,枯藤老树昏鸦，小桥流水人家，古道西风瘦马。夕阳西下，断肠人在天涯。,秋
杜甫,唐代,登高,风急天高猿啸哀，渚清沙白鸟飞回。无边落木萧萧下，不尽长江滚滚来。万里悲秋常作客，百年多病独登台。艰难苦恨繁霜鬓，潦倒新停浊酒杯。,秋
范仲淹,宋代,渔家傲·秋思,塞下秋来风景异，衡阳雁去无留意。四面边声连角起，千嶂里，长烟落日孤城闭。浊酒一杯家万里，燕然未勒归无计。羌管悠悠霜满地，人不寐，将军白发征夫泪。,秋
刘禹锡,唐代,秋词二首·其一,自古逢秋悲寂寥，我言秋日胜春朝。晴空一鹤排云上，便引诗情到碧霄。,秋
杜甫,唐代,月夜忆舍弟,戍鼓断人行，边秋一雁声。(边秋一作:秋边)露从今夜白，月是故乡明。有弟皆分散，无家问死生。寄书长不达，况乃未休兵。,秋
范仲淹,宋代,苏幕遮·怀旧,碧云天，黄叶地，秋色连波，波上寒烟翠。山映斜阳天接水，芳草无情，更在斜阳外。黯乡魂，追旅思，夜夜除非，好梦留人睡。明月楼高休独倚，酒入愁肠，化作相思泪。(留人睡一作：留人醉),秋
杜牧,唐代,山行,远上寒山石径斜，白云生处有人家。(生处一作：深处)停车坐爱枫林晚，霜叶红于二月花。,秋
张继,唐代,枫桥夜泊,月落乌啼霜满天，江枫渔火对愁眠。姑苏城外寒山寺，夜半钟声到客船。,秋
李白,唐代,峨眉山月歌,峨眉山月半轮秋，影入平羌江水流。夜发清溪向三峡，思君不见下渝州。,秋
白朴,元代,天净沙·秋,孤村落日残霞，轻烟老树寒鸦，一点飞鸿影下。青山绿水，白草红叶黄花。,秋
王绩,唐代,野望,东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。,秋
王维,唐代,山中,荆溪白石出，天寒红叶稀。山路元无雨，空翠湿人衣。,秋
张籍,唐代,秋思,洛阳城里见秋风，欲作家书意万重。复恐匆匆说不尽，行人临发又开封。,秋
李白,唐代,子夜吴歌·秋歌,长安一片月，万户捣衣声。秋风吹不尽，总是玉关情。何日平胡虏，良人罢远征。,秋
杜甫,唐代,秋兴八首·其一,玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。,秋
李煜,五代,长相思·一重山,一重山，两重山。山远天高烟水寒，相思枫叶丹。菊花开，菊花残。塞雁高飞人未还，一帘风月闲。,秋
曹丕,魏晋,燕歌行二首·其一,秋风萧瑟天气凉，草木摇落露为霜。群燕辞归鹄南翔。念君客游多断肠，慊慊思归恋故乡，君为淹留寄他方。(鹄南翔一作：雁南翔；多断肠一作：思断肠）贱妾茕茕守空房，忧来思君不敢忘，不觉泪下沾衣裳。援琴鸣弦发清商，短歌微吟不能长。明月皎皎照我床，星汉西流夜未央。牵牛织女遥相望，尔独何辜限河梁。,秋
李白,唐代,菩萨蛮·平林漠漠烟如织,平林漠漠烟如织，寒山一带伤心碧。暝色入高楼，有人楼上愁。玉阶空伫立，宿鸟归飞急。何处是归程？长亭更短亭。(更短亭一作：连短亭),秋
李商隐,唐代,霜月,初闻征雁已无蝉，百尺楼高水接天。(楼高一作：楼南/楼台)青女素娥俱耐冷，月中霜里斗婵娟。,秋
刘禹锡,唐代,秋词二首,自古逢秋悲寂寥，我言秋日胜春朝。晴空一鹤排云上，便引诗情到碧霄。山明水净夜来霜，数树深红出浅黄。试上高楼清入骨，岂如春色嗾人狂。,秋
欧阳修,宋代,玉楼春·别后不知君远近,别后不知君远近，触目凄凉多少闷。渐行渐远渐无书，水阔鱼沉何处问。夜深风竹敲秋韵，万叶千声皆是恨。故攲单枕梦中寻，梦又不成灯又烬。,秋
高蟾,唐代,金陵晚望,曾伴浮云归晚翠，犹陪落日泛秋声。世间无限丹青手，一片伤心画不成。,秋
刘彻,两汉,秋风辞,秋风起兮白云飞，草木黄落兮雁南归。兰有秀兮菊有芳，怀佳人兮不能忘。泛楼船兮济汾河，横中流兮扬素波。箫鼓鸣兮发棹歌，欢乐极兮哀情多。少壮几时兮奈老何！,秋
欧阳修,宋代,秋声赋,欧阳子方夜读书，闻有声自西南来者，悚然而听之，曰：“异哉！”初淅沥以萧飒，忽奔腾而砰湃，如波涛夜惊，风雨骤至。其触于物也，鏦鏦铮铮，金铁皆鸣；又如赴敌之兵，衔枚疾走，不闻号令，但闻人马之行声。余谓童子：“此何声也？汝出视之。”童子曰：“星月皎洁，明河在天，四无人声，声在树间。”　　余曰：“噫嘻悲哉！此秋声也，胡为而来哉？盖夫秋之为状也：其色惨淡，烟霏云敛；其容清明，天高日晶；其气栗冽，砭人肌骨；其意萧条，山川寂寥。故其为声也，凄凄切切，呼号愤发。丰草绿缛而争茂，佳木葱茏而可悦；草拂之而色变，木遭之而叶脱。其所以摧败零落者，乃其一气之余烈。夫秋，刑官也，于时为阴；又兵象也，于行用金，是谓天地之义气，常以肃杀而为心。天之于物，春生秋实，故其在乐也，商声主西方之音，夷则为七月之律。商，伤也，物既老而悲伤；夷，戮也，物过盛而当杀。”(余曰一作：予曰)　　“嗟乎！草木无情，有时飘零。人为动物，惟物之灵；百忧感其心，万事劳其形；有动于中，必摇其精。而况思其力之所不及，忧其智之所不能；宜其渥然丹者为槁木，黟然黑者为星星。奈何以非金石之质，欲与草木而争荣？念谁为之戕贼，亦何恨乎秋声！”　　童子莫对，垂头而睡。但闻四壁虫声唧唧，如助予之叹息。,秋
李商隐,唐代,宿骆氏亭寄怀崔雍崔衮,竹坞无尘水槛清，相思迢递隔重城。秋阴不散霜飞晚，留得枯荷听雨声。,秋
李白,唐代,秋登宣城谢脁北楼,江城如画里，山晚望晴空。(晚一作：晓)两水夹明镜，双桥落彩虹。人烟寒橘柚，秋色老梧桐。谁念北楼上，临风怀谢公。,秋
王维,唐代,辋川闲居赠裴秀才迪,寒山转苍翠，秋水日潺湲。倚杖柴门外，临风听暮蝉。渡头馀落日，墟里上孤烟。(馀一作余)复值接舆醉，狂歌五柳前。,秋
韦应物,唐代,秋夜寄邱员外,怀君属秋夜，散步咏凉天。空山松子落，幽人应未眠。(空山一作：山空),秋
柳永,宋代,少年游·长安古道马迟迟,长安古道马迟迟，高柳乱蝉嘶。夕阳鸟外，秋风原上，目断四天垂。(鸟一作：岛)归云一去无踪迹，何处是前期？狎兴生疏，酒徒萧索，不似少年时。(少年一作：去年),秋
杜甫,唐代,秋兴八首,玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。夔府孤城落日斜，每依北斗望京华。听猿实下三声泪，奉使虚随八月槎。画省香炉违伏枕，山楼粉堞隐悲笳。请看石上藤萝月，已映洲前芦荻花。千家山郭静朝晖，日日江楼坐翠微。信宿渔人还泛泛，清秋燕子故飞飞。匡衡抗疏功名薄，刘向传经心事违。同学少年多不贱，五陵衣马自轻肥。闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书驰。鱼龙寂寞秋江冷，故国平居有所思。蓬莱宫阙对南山，承露金茎霄汉间。西望瑶池降王母，东来紫气满函关。云移雉尾开宫扇，日绕龙鳞识圣颜。一卧沧江惊岁晚，几回青琐点朝班。瞿塘峡口曲江头，万里风烟接素秋。花萼夹城通御气，芙蓉小苑入边愁。珠帘绣柱围黄鹄，锦缆牙樯起白鸥。回首可怜歌舞地，秦中自古帝王州。昆明池水汉时功，武帝旌旗在眼中。织女机丝虚夜月，石鲸鳞甲动秋风。波漂菰米沉云黑，露冷莲房坠粉红。关塞极天惟鸟道，江湖满地一渔翁。昆吾御宿自逶迤，紫阁峰阴入渼陂。香稻啄馀鹦鹉粒，碧梧栖老凤凰枝。佳人拾翠春相问，仙侣同舟晚更移。彩笔昔曾干气象，白头吟望苦低垂。,秋
刘禹锡,唐代,秋风引,何处秋风至？萧萧送雁群。朝来入庭树，孤客最先闻。,秋
王禹偁,宋代,村行,马穿山径菊初黄，信马悠悠野兴长。万壑有声含晚籁，数峰无语立斜阳。棠梨叶落胭脂色，荞麦花开白雪香。何事吟余忽惆怅，村桥原树似吾乡。,秋
范仲淹,宋代,御街行·秋日怀旧,纷纷坠叶飘香砌。夜寂静，寒声碎。真珠帘卷玉楼空，天淡银河垂地。年年今夜，月华如练，长是人千里。愁肠已断无由醉，酒未到，先成泪。残灯明灭枕头欹，谙尽孤眠滋味。都来此事，眉间心上，无计相回避。,秋
朱熹,宋代,偶成,少年易老学难成，一寸光阴不可轻。未觉池塘春草梦，阶前梧叶已秋声。,秋
杜牧,唐代,长安秋望,楼倚霜树外，镜天无一毫。南山与秋色，气势两相高。,秋
苏轼,宋代,南乡子·重九涵辉楼呈徐君猷,霜降水痕收。浅碧鳞鳞露远洲。酒力渐消风力软，飕飕。破帽多情却恋头。佳节若为酬。但把清尊断送秋。万事到头都是梦，休休。明日黄花蝶也愁。,秋
陆游,宋代,秋思,利欲驱人万火牛，江湖浪迹一沙鸥。日长似岁闲方觉，事大如天醉亦休。砧杵敲残深巷月，井梧摇落故园秋。欲舒老眼无高处，安得元龙百尺楼。,秋
王安石,宋代,江上,江水漾西风，江花脱晚红。离情被横笛，吹过乱山东。,秋
张翰,魏晋,思吴江歌,秋风起兮木叶飞，吴江水兮鲈正肥。三千里兮家未归，恨难禁兮仰天悲。,秋
程颢,宋代,秋日偶成,闲来无事不从容，睡觉东窗日已红。万物静观皆自得，四时佳兴与人同。道通天地有形外，思入风云变态中。富贵不淫贫贱乐，男儿到此是豪雄。,秋
马戴,唐代,灞上秋居,灞原风雨定，晚见雁行频。落叶他乡树，寒灯独夜人。空园白露滴，孤壁野僧邻。寄卧郊扉久，何年致此身。,秋
朱庭玉,元代,天净沙·秋,庭前落尽梧桐，水边开彻芙蓉。解与诗人意同。辞柯霜叶，飞来就我题红。,秋
佚名,两汉,明月皎夜光,明月皎夜光，促织鸣东壁。玉衡指孟冬，众星何历历。白露沾野草，时节忽复易。秋蝉鸣树间，玄鸟逝安适。昔我同门友，高举振六翮。不念携手好，弃我如遗迹。南箕北有斗，牵牛不负轭。良无盘石固，虚名复何益？,秋
王维,唐代,秋夜曲,桂魄初生秋露微，轻罗已薄未更衣。银筝夜久殷勤弄，心怯空房不忍归。,秋
孟浩然,唐代,秋登万山寄张五,北山白云里，隐者自怡悦。相望试登高，心随雁飞灭。(试一作始)愁因薄暮起，兴是清秋发。时见归村人，沙行渡头歇。(沙行一作：沙平)天边树若荠，江畔洲如月。何当载酒来，共醉重阳节。,秋
司空图,唐代,中秋,闲吟秋景外，万事觉悠悠。此夜若无月，一年虚过秋。,秋
赵嘏,唐代,长安晚秋,云物凄清拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。,秋
孟郊,唐代,古怨别,飒飒秋风生，愁人怨离别。含情两相向，欲语气先咽。心曲千万端，悲来却难说。别后唯所思，天涯共明月。,秋
杨万里,宋代,秋凉晚步,秋气堪悲未必然，轻寒正是可人天。绿池落尽红蕖却，荷叶犹开最小钱。,秋
苏轼,宋代,浣溪沙·荷花,四面垂杨十里荷，问云何处最花多。画楼南畔夕阳和。天气乍凉人寂寞，光阴须得酒消磨。且来花里听笙歌。,秋
李清照,宋代,鹧鸪天·寒日萧萧上琐窗,寒日萧萧上琐窗，梧桐应恨夜来霜。酒阑更喜团茶苦，梦断偏宜瑞脑香。秋已尽，日犹长，仲宣怀远更凄凉。不如随分尊前醉，莫负东篱菊蕊黄。,秋
苏轼,宋代,菩萨蛮·回文秋闺怨,井桐双照新妆冷，冷妆新照双桐井。羞对井花愁，愁花井对羞。影孤怜夜永，永夜怜孤影。楼上不宜秋，秋宜不上楼。,秋
王维,唐代,秋夜独坐,独坐悲双鬓，空堂欲二更。雨中山果落，灯下草虫鸣。白发终难变，黄金不可成。欲知除老病，唯有学无生。,秋
曹雪芹,清代,代别离·秋窗风雨夕,秋花惨淡秋草黄，耿耿秋灯秋夜长。已觉秋窗秋不尽，那堪风雨助凄凉！助秋风雨来何速？惊破秋窗秋梦绿。抱得秋情不忍眠，自向秋屏移泪烛。泪烛摇摇爇短檠，牵愁照恨动离情。谁家秋院无风入？何处秋窗无雨声？罗衾不奈秋风力，残漏声催秋雨急。连宵霢霢复飕飕，灯前似伴离人泣。寒烟小院转萧条，疏竹虚窗时滴沥。不知风雨几时休，已教泪洒窗纱湿。,秋
李清照,宋代,双调忆王孙·赏荷,湖上风来波浩渺。秋已暮、红稀香少。水光山色与人亲，说不尽、无穷好。莲子已成荷叶老。青露洗、蘋花汀草。眠沙鸥鹭不回头，似也恨、人归早。,秋
张可久,元代,清江引·秋怀,西风信来家万里，问我归期未？雁啼红叶天，人醉黄花地，芭蕉雨声秋梦里。,秋
陆游,宋代,秋波媚·七月十六日晚登高兴亭望长安南山,秋到边城角声哀，烽火照高台。悲歌击筑，凭高酹酒，此兴悠哉。多情谁似南山月，特地暮云开。灞桥烟柳，曲江池馆，应待人来。,秋
晏殊,宋代,踏莎行·碧海无波,碧海无波，瑶台有路。思量便合双飞去。当时轻别意中人，山长水远知何处。绮席凝尘，香闺掩雾。红笺小字凭谁附。高楼目尽欲黄昏，梧桐叶上萧萧雨。,秋
王昌龄,唐代,长信怨,金井梧桐秋叶黄，珠帘不卷夜来霜。熏笼玉枕无颜色，卧听南宫清漏长。高殿秋砧响夜阑，霜深犹忆御衣寒。银灯青琐裁缝歇，还向金城明主看。奉帚平明金殿开，暂将团扇共徘徊。玉颜不及寒鸦色，犹带昭阳日影来。真成薄命久寻思，梦见君王觉后疑。火照西宫知夜饮，分明复道奉恩时。长信宫中秋月明，昭阳殿下捣衣声。白露堂中细草迹，红罗帐里不胜情。,秋
杜牧,唐代,登乐游原,长空澹澹孤鸟没，万古销沉向此中。看取汉家何事业，五陵无树起秋风。,秋
白居易,唐代,别元九后咏所怀,零落桐叶雨，萧条槿花风。悠悠早秋意，生此幽闲中。况与故人别，中怀正无悰。勿云不相送，心到青门东。相知岂在多，但问同不同。同心一人去，坐觉长安空。,秋
白居易,唐代,微雨夜行,漠漠秋云起，稍稍夜寒生。但觉衣裳湿，无点亦无声。,秋
周德清,元代,塞鸿秋·浔阳即景,长江万里白如练，淮山数点青如淀。江帆几片疾如箭，山泉千尺飞如电。晚云都变露，新月初学扇。塞鸿一字来如线。,秋
白居易,唐代,秋雨夜眠,凉冷三秋夜，安闲一老翁。卧迟灯灭后，睡美雨声中。灰宿温瓶火，香添暖被笼。晓晴寒未起，霜叶满阶红。,秋
李白,唐代,太原早秋,岁落众芳歇，时当大火流。霜威出塞早，云色渡河秋。梦绕边城月，心飞故国楼。思归若汾水，无日不悠悠。,秋
秦观,宋代,满庭芳·碧水惊秋,碧水惊秋，黄云凝暮，败叶零乱空阶。洞房人静，斜月照徘徊。又是重阳近也，几处处，砧杵声催。西窗下，风摇翠竹，疑是故人来。伤怀。增怅望，新欢易失，往事难猜。问篱边黄菊，知为谁开。谩道愁须殢酒，酒未醒、愁已先回。凭阑久，金波渐转，白露点苍苔。,秋
柳永,宋代,戚氏·晚秋天,晚秋天，一霎微雨洒庭轩。槛菊萧疏，井梧零乱，惹残烟。凄然，望江关，飞云黯淡夕阳间。当时宋玉悲感，向此临水与登山。远道迢递，行人凄楚，倦听陇水潺湲。正蝉吟败叶，蛩响衰草，相应喧喧。　　孤馆，度日如年。风露渐变，悄悄至更阑。长天净，绛河清浅，皓月婵娟。思绵绵。夜永对景，那堪屈指，暗想从前。未名未禄，绮陌红楼，往往经岁迁延。　　帝里风光好，当年少日，暮宴朝欢。况有狂朋怪侣，遇当歌对酒竞留连。别来迅景如梭，旧游似梦，烟水程何限。念利名，憔悴长萦绊。追往事、空惨愁颜。漏箭移，稍觉轻寒。渐呜咽，画角数声残。对闲窗畔，停灯向晓，抱影无眠。,秋
温庭筠,唐代,送人东游,荒戍落黄叶，浩然离故关。高风汉阳渡，初日郢门山。江上几人在，天涯孤棹还。何当重相见，樽酒慰离颜。,秋
王勃,唐代,江亭夜月送别二首,江送巴南水，山横塞北云。津亭秋月夜，谁见泣离群？乱烟笼碧砌，飞月向南端。寂寞离亭掩，江山此夜寒。,秋
王昌龄,唐代,长信秋词五首,金井梧桐秋叶黄，珠帘不卷夜来霜。熏笼玉枕无颜色，卧听南宫清漏长。高殿秋砧响夜阑，霜深犹忆御衣寒。银灯青琐裁缝歇，还向金城明主看。奉帚平明金殿开，且将团扇共徘徊。玉颜不及寒鸦色，犹带昭阳日影来。真成薄命久寻思，梦见君王觉后疑。火照西宫知夜饮，分明复道奉恩时。长信宫中秋月明，昭阳殿下捣衣声。白露堂中细草迹，红罗帐里不胜情。,秋
韦应物,唐代,闻雁,故园眇何处，归思方悠哉。淮南秋雨夜，高斋闻雁来。,秋
李煜,五代,长相思·云一涡,云一緺，玉一梭，淡淡衫儿薄薄罗。轻颦双黛螺。秋风多，雨相和，帘外芭蕉三两窠。夜长人奈何！,秋
张可久,元代,普天乐·秋怀,为谁忙，莫非命。西风驿马。落月书灯。青天蜀道难，红叶吴江冷。两字功名频看镜，不饶人白发星星。钓鱼子陵，思莼季鹰，笑我飘零。,秋
刘禹锡,唐代,始闻秋风,昔看黄菊与君别，今听玄蝉我却回。五夜飕飗枕前觉，一年颜状镜中来。马思边草拳毛动，雕眄青云睡眼开。天地肃清堪四望，为君扶病上高台。,秋
白居易,唐代,秋夕,叶声落如雨，月色白似霜。夜深方独卧，谁为拂尘床。,秋
佚名,两汉,古歌,秋风萧萧愁杀人，出亦愁，入亦愁。座中何人，谁不怀忧？令我白头。胡地多飚风，树木何修修。离家日趋远，衣带日趋缓。心思不能言，肠中车轮转。,秋
朱淑真,宋代,秋夜,夜久无眠秋气清，烛花频剪欲三更。铺床凉满梧桐月，月在梧桐缺处明。,秋
李煜,五代,谢新恩·冉冉秋光留不住,冉冉秋光留不住，满阶红叶暮。又是过重阳，台榭登临处，朱萸香坠。紫菊气，飘庭户，晚烟笼细雨。雝雝新雁咽寒声，愁恨年年长相似。,秋
吴西逸,元代,清江引·秋居,白雁乱飞秋似雪，清露生凉夜。扫却石边云，醉踏松根月。星斗满天人睡也。,秋
纳兰性德,清代,浪淘沙·夜雨做成秋,夜雨做成秋，恰上心头。教他珍重护风流。端的为谁添病也，更为谁羞。密意未曾休，密愿难酬。珠帘四卷月当楼。暗忆欢期真似梦，梦也须留。,秋
苏轼,宋代,浣溪沙·山色横侵蘸晕霞,山色横侵蘸晕霞，湘川风静吐寒花。远林屋散尚啼鸦。梦到故园多少路，酒醒南望隔天涯。月明千里照平沙。,秋
贺铸,宋代,眼儿媚·萧萧江上荻花秋,萧萧江上荻花秋，做弄许多愁。半竿落日，两行新雁，一叶扁舟。惜分长怕君先去，直待醉时休。今宵眼底，明朝心上，后日眉头。,秋
欧阳修,宋代,梦中作,夜凉吹笛千山月，路暗迷人百种花。棋罢不知人换世，酒阑无奈客思家。,秋
张炎,宋代,清平乐·候蛩凄断,候蛩凄断，人语西风岸。月落沙平江似练，望尽芦花无雁。暗教愁损兰成，可怜夜夜关情。只有一枝梧叶，不知多少秋声！,秋
刘翰,宋代,立秋,乳鸦啼散玉屏空，一枕新凉一扇风。睡起秋声无觅处，满阶梧叶月明中。,秋
林逋,宋代,宿洞霄宫,秋山不可尽，秋思亦无垠。碧涧流红叶，青林点白云。凉阴一鸟下，落日乱蝉分。此夜芭蕉雨，何人枕上闻。,秋
皇甫松,唐代,采莲子·船动湖光滟滟秋,船动湖光滟滟秋，贪看年少信船流。无端隔水抛莲子，遥被人知半日羞。,秋
李贺,唐代,崇义里滞雨,落莫谁家子，来感长安秋。壮年抱羁恨，梦泣生白头。瘦马秣败草，雨沫飘寒沟。南宫古帘暗，湿景传签筹。家山远千里，云脚天东头。忧眠枕剑匣，客帐梦封侯。,秋
许浑,唐代,早秋三首·其一,遥夜泛清瑟，西风生翠萝。残萤委玉露，早雁拂金河。(委一作：栖)高树晓还密，远山晴更多。淮南一叶下，自觉洞庭波。,秋
蒋捷,宋代,声声慢·秋声,黄花深巷，红叶低窗，凄凉一片秋声。豆雨声来，中间夹带风声。疏疏二十五点，丽谯门、不锁更声。故人远，问谁摇玉佩，檐底铃声？彩角声吹月堕，渐连营马动，四起笳声。闪烁邻灯，灯前尚有砧声。知他诉愁到晓，碎哝哝、多少蛩声！诉未了，把一半、分与雁声。,秋
道潜,宋代,江上秋夜,雨暗苍江晚未晴，井梧翻叶动秋声。楼头夜半风吹断，月在浮云浅处明。,秋
刘长卿,唐代,秋日登吴公台上寺远眺,古台摇落后，秋日望乡心。(秋日一作：秋入)野寺来人少，云峰隔水深。夕阳依旧垒，寒磬满空林。惆怅南朝事，长江独至今。,秋
张仲素,唐代,秋夜曲,丁丁漏水夜何长，漫漫轻云露月光。秋逼暗虫通夕响，征衣未寄莫飞霜。,秋
李贺,唐代,开愁歌,秋风吹地百草干，华容碧影生晚寒。我当二十不得意，一心愁谢如枯兰。衣如飞鹑马如狗，临歧击剑生铜吼。旗亭下马解秋衣，请贳宜阳一壶酒。壶中唤天云不开，白昼万里闲凄迷。主人劝我养心骨，莫受俗物相填豗。,秋
李白,唐代,陪族叔刑部侍郎晔及中书贾舍人至游洞庭五首,洞庭西望楚江分，水尽南天不见云。日落长沙秋色远，不知何处吊湘君。南湖秋水夜无烟，耐可乘流直上天。且就洞庭赊月色，将船买酒白云边。洛阳才子谪湘川，元礼同舟月下仙。记得长安还欲笑，不知何处是西天。洞庭湖西秋月辉，潇湘江北早鸿飞。醉客满船歌白苎，不知霜露入秋衣。帝子潇湘去不还，空馀秋草洞庭间。淡扫明湖开玉镜，丹青画出是君山。,秋
佚名,南北朝,子夜四时歌·秋风入窗里,秋风入窗里，罗帐起飘飏。仰头看明月，寄情千里光。,秋
杨广,隋代,野望,寒鸦飞数点，流水绕孤村。斜阳欲落处，一望黯消魂。,秋
纳兰性德,清代,南乡子·秋暮村居,红叶满寒溪，一路空山万木齐。试上小楼极目望，高低。一片烟笼十里陂。吠犬杂鸣鸡，灯火荧荧归路迷。乍逐横山时近远，东西。家在寒林独掩扉。,秋
骆宾王,唐代,在军登城楼,城上风威冷，江中水气寒。戎衣何日定，歌舞入长安。,秋
李清照,宋代,鹧鸪天·寒日萧萧上锁窗,寒日萧萧上锁窗，梧桐应恨夜来霜。酒阑更喜团茶苦，梦断偏宜瑞脑香。秋已尽，日犹长，仲宣怀远更凄凉。不如随分尊前醉，莫负东篱菊蕊黄。,秋
陈与义,宋代,秋夜,中庭淡月照三更，白露洗空河汉明。莫遣西风吹叶尽，却愁无处着秋声。,秋
王夫之,明代,更漏子·本意,斜月横，疏星炯。不道秋宵真永。声缓缓，滴泠泠。双眸未易扃。霜叶坠，幽虫絮，薄酒何曾得醉。天下事，少年心。分明点点深。,秋
李商隐,唐代,七月二十九日崇让宅宴作,露如微霰下前池，月过回塘万竹悲。浮世本来多聚散，红蕖何事亦离披？悠扬归梦惟灯见，濩落生涯独酒知。岂到白头长只尔，嵩阳松雪有心期。,秋
戴叔伦,唐代,客夜与故人偶集,天秋月又满，城阙夜千重。还作江南会，翻疑梦里逢。风枝惊暗鹊，露草泣寒蛩。(泣一作：覆)羁旅长堪醉，相留畏晓钟。,秋
佚名,宋代,长相思·去年秋,去年秋，今年秋，湖上人家乐复忧。西湖依旧流。吴循州，贾循州，十五年前一转头。人生放下休。,秋
孔绍安,隋代,落叶,早秋惊落叶，飘零似客心。翻飞未肯下，犹言惜故林。,秋
谭用之,五代,秋宿湘江遇雨,江上阴云锁梦魂，江边深夜舞刘琨。秋风万里芙蓉国，暮雨千家薜荔村。乡思不堪悲橘柚，旅游谁肯重王孙。渔人相见不相问，长笛一声归岛门。,秋
白居易,唐代,晚秋夜,碧空溶溶月华静，月里愁人吊孤影。花开残菊傍疏篱，叶下衰桐落寒井。塞鸿飞急觉秋尽，邻鸡鸣迟知夜永。凝情不语空所思，风吹白露衣裳冷。,秋
龚自珍,清代,金缕曲·癸酉秋出都述怀有赋,我又南行矣！笑今年、鸾飘凤泊，情怀何似？纵使文章惊海内，纸上苍生而已。似春水、干卿何事？暮雨忽来鸿雁杳，莽关山、一派秋声里。催客去，去如水。华年心绪从头理，也何聊、看潮走马，广陵吴市。愿得黄金三百万，交尽美人名士。更结尽、燕邯侠子。来岁长安春事早，劝杏花、断莫相思死。木叶怨，罢论起。,秋
钱惟演,宋代,对竹思鹤,瘦玉萧萧伊水头，风宜清夜露宜秋。更教仙骥旁边立，尽是人间第一流。,秋
李珣,五代,渔歌子·荻花秋,荻花秋，潇湘夜，橘洲佳景如屏画。碧烟中，明月下，小艇垂纶初罢。水为乡，篷作舍，鱼羹稻饭常餐也。酒盈杯，书满架，名利不将心挂。,秋
张抡,宋代,踏莎行·秋入云山,秋入云山，物情潇洒。百般景物堪图画。丹枫万叶碧云边，黄花千点幽岩下。已喜佳辰，更怜清夜。一轮明月林梢挂。松醪常与野人期，忘形共说清闲话。,秋
刘基,明代,眼儿媚·萋萋芳草小楼西,萋萋芳草小楼西，云压雁声低。两行疏柳，一丝残照，万点鸦栖。春山碧树秋重绿，人在武陵溪。无情明月，有情归梦，同到幽闺。,秋
阎选,五代,定风波·江水沉沉帆影过,江水沉沉帆影过，游鱼到晚透寒波。渡口双双飞白鸟，烟袅，芦花深处隐渔歌。扁舟短棹归兰浦，人去，萧萧竹径透青莎。深夜无风新雨歇，凉月，露迎珠颗入圆荷。,秋
林逋,宋代,咏秋江,苍茫沙嘴鹭鸶眠，片水无痕浸碧天。最爱芦花经雨后，一蓬烟火饭鱼船。,秋
苏轼,宋代,谒金门·秋感,今夜雨。断送一年残暑。坐听潮声来别浦。明朝何处去。孤负金尊绿醑。来岁今宵圆否。酒醒梦回愁几许。夜阑还独语。,秋
孟浩然,唐代,初秋,不觉初秋夜渐长，清风习习重凄凉。炎炎暑退茅斋静，阶下丛莎有露光。,秋
赵师秀,宋代,数日,数日秋风欺病夫，尽吹黄叶下庭芜。林疏放得遥山出，又被云遮一半无。,秋
钱珝,唐代,江行无题一百首·其九十八,万木已清霜，江边村事忙。故溪黄稻熟，一夜梦中香。,秋
苏颋,唐代,汾上惊秋,北风吹白云，万里渡河汾。心绪逢摇落，秋声不可闻。,秋
徐玑,宋代,秋行,戛戛秋蝉响似筝，听蝉闲傍柳边行。小溪清水平如镜，一叶飞来浪细生。,秋
张谓,唐代,同王征君湘中有怀,八月洞庭秋，潇湘水北流。还家万里梦，为客五更愁。不用开书帙，偏宜上酒楼。故人京洛满，何日复同游。,秋
柳永,宋代,甘草子·秋暮,秋暮。乱洒衰荷，颗颗真珠雨。雨过月华生，冷彻鸳鸯浦。池上凭阑愁无侣。奈此个、单栖情绪。却傍金笼共鹦鹉。念粉郎言语。,秋
雍陶,唐代,韦处士郊居,满庭诗境飘红叶，绕砌琴声滴暗泉。门外晚晴秋色老，万条寒玉一溪烟。,秋
欧阳修,宋代,秋怀,节物岂不好，秋怀何黯然！西风酒旗市，细雨菊花天。感事悲双鬓，包羞食万钱。鹿车何日驾，归去颍东田。,秋
王恽,元代,平湖乐·采菱人语隔秋烟,采菱人语隔秋烟，波静如横练。入手风光莫流转，共留连，画船一笑春风面。江山信美，终非吾土，问何日是归年？,秋
周邦彦,宋代,关河令·秋阴时晴渐向暝,秋阴时晴渐向暝，变一庭凄冷。伫听寒声，云深无雁影。更深人去寂静，但照壁孤灯相映。酒已都醒，如何消夜永！,秋
贾岛,唐代,送无可上人,圭峰霁色新，送此草堂人。麈尾同离寺，蛩鸣暂别亲。独行潭底影，数息树边身。终有烟霞约，天台作近邻。,秋
白居易,唐代,宴散,小宴追凉散，平桥步月回。笙歌归院落，灯火下楼台。残暑蝉催尽，新秋雁戴来。将何还睡兴，临卧举残杯。,秋
王士祯,清代,江上,吴头楚尾路如何？烟雨秋深暗自波。晚趁寒潮渡江去，满林黄叶雁声多。,秋
李觏,宋代,秋晚悲怀,渐老多忧百事忙，天寒日短更心伤。数分红色上黄叶，一瞬曙光成夕阳。春水别来应到海，小松生命合禁霜。壶中若逐仙翁去，待看年华几许长。,秋
陶渊明,魏晋,酬刘柴桑,穷居寡人用，时忘四运周。门庭多落叶，慨然知已秋。新葵郁北牖，嘉穟养南畴。今我不为乐，知有来岁不？命室携童弱，良日登远游。,秋
张泌,唐代,河渎神,古树噪寒鸦，满庭枫叶芦花。昼灯当午隔轻纱，画阁珠帘影斜。门外往来祈赛客，翩翩帆落天涯。回首隔江烟火，渡头三两人家。,秋
曾几,宋代,苏秀道中,苏秀道中，自七月二十五日夜大雨三日，秋苗以苏，喜而有作。一夕骄阳转作霖，梦回凉冷润衣襟。不愁屋漏床床湿，且喜溪流岸岸深。千里稻花应秀色，五更桐叶最佳音。无田似我犹欣舞，何况田间望岁心。,秋
纳兰性德,清代,风流子·秋郊即事,平原草枯矣，重阳后、黄叶树骚骚。记玉勒青丝，落花时节，曾逢拾翠，忽听吹箫。今来是、烧痕残碧尽，霜影乱红凋。秋水映空，寒烟如织，皂雕飞处，天惨云高。人生须行乐，君知否？容易两鬓萧萧。自与东君作别，刬地无聊。算功名何许，此身博得，短衣射虎，沽酒西郊。便向夕阳影里，倚马挥毫。,秋
李贺,唐代,南山田中行,秋野明，秋风白，塘水漻漻虫啧啧。云根苔藓山上石，冷红泣露娇啼色。荒畦九月稻叉牙，蛰萤低飞陇径斜。石脉水流泉滴沙，鬼灯如漆点松花。,秋
贺铸,宋代,浪淘沙·一叶忽惊秋,一叶忽惊秋。分付东流。殷勤为过白苹洲。洲上小楼帘半卷，应认归舟。回首恋朋游。迹去心留。歌尘萧散梦云收。惟有尊前曾见月，相伴人愁。,秋
李觏,宋代,残叶,一树摧残几片存，栏边为汝最伤神。休翻雨滴寒鸣夜，曾抱花枝暖过春。与影有情唯日月，遇红无礼是泥尘。上阳宫女多诗思，莫寄人间取次人。,秋
李白,唐代,秋夕旅怀,凉风度秋海，吹我乡思飞。连山去无际，流水何时归。目极浮云色，心断明月晖。芳草歇柔艳，白露催寒衣。梦长银汉落，觉罢天星稀。含悲想旧国，泣下谁能挥。,秋
李白,唐代,登新平楼,去国登兹楼，怀归伤暮秋。天长落日远，水净寒波流。秦云起岭树，胡雁飞沙洲。苍苍几万里，目极令人愁。,秋
柳永,宋代,临江仙引·渡口,渡口、向晚，乘瘦马、陟平冈。西郊又送秋光。对暮山横翠，衫残叶飘黄。凭高念远，素景楚天，无处不凄凉。香闺别来无信息，云愁雨恨难忘。指帝城归路，但烟水茫茫。凝情望断泪眼，尽日独立斜阳。,秋
温庭筠,唐代,荷叶杯·镜水夜来秋月,镜水夜来秋月，如雪。采莲时，小娘红粉对寒浪。惆怅，正思惟。,秋
纳兰性德,清代,浣溪沙·败叶填溪水已冰,败叶填溪水已冰，夕阳犹照短长亭。何年废寺失题名。倚马客临碑上字，斗鸡人拨佛前灯，净消尘土礼金经。,秋
柳永,宋代,诉衷情近·雨晴气爽,雨晴气爽，伫立江楼望处。澄明远水生光，重叠暮山耸翠。遥认断桥幽径，隐隐渔村，向晚孤烟起。残阳里。脉脉朱阑静倚。黯然情绪，未饮先如醉。愁无际。暮云过了，秋光老尽，故人千里。竟日空凝睇。,秋
苏庠,宋代,鹧鸪天·枫落河梁野水秋,枫落河梁野水秋。淡烟衰草接郊丘。醉眠小坞黄茅店，梦倚高城赤叶楼。天杳杳，路悠悠。钿筝歌扇等闲休。灞桥杨柳年年恨，鸳浦芙蓉叶叶愁。,秋
翁卷,宋代,野望,一天秋色冷晴湾，无数峰峦远近间。闲上山来看野水，忽于水底见青山。,秋
杜甫,唐代,倦夜,竹凉侵卧内，野月满庭隅。重露成涓滴，稀星乍有无。暗飞萤自照，水宿鸟相呼。万事干戈里，空悲清夜徂。,秋
杜甫,唐代,秋雨叹三首,雨中百草秋烂死，阶下决明颜色鲜。著叶满枝翠羽盖，开花无数黄金钱。凉风萧萧吹汝急，恐汝后时难独立。堂上书生空白头，临风三嗅馨香泣。阑风长雨秋纷纷，四海八荒同一云。去马来牛不复辨，浊泾清渭何当分？禾头生耳黍穗黑，农夫田妇无消息。城中斗米换衾裯，相许宁论两相值？长安布衣谁比数？反锁衡门守环堵。老夫不出长蓬蒿，稚子无忧走风雨。雨声飕飕催早寒，胡雁翅湿高飞难。秋来未曾见白日，泥污后土何时干？,秋
刘过,宋代,沁园春·张路分秋阅,万马不嘶，一声寒角，令行柳营。见秋原如掌，枪刀突出，星驰铁骑，阵势纵横。人在油幢，戎韬总制，羽扇从容裘带轻。君知否，是山西将种，曾系诗盟。龙蛇纸上飞腾。看落笔四筵风雨惊。便尘沙出塞，封侯万里，印金如斗，未惬平生。拂拭腰间，吹毛剑在，不斩楼兰心不平。归来晚，听随军鼓吹，已带边声。,秋
林逋,宋代,孤山寺端上人房写望,底处凭阑思眇然，孤山塔后阁西偏。阴沉画轴林间寺，零落棋枰葑上田。秋景有时飞独鸟，夕阳无事起寒烟。迟留更爱吾庐近，只待重来看雪天。,秋
李白,唐代,秋日鲁郡尧祠亭上宴别杜补阙范侍御,我觉秋兴逸，谁云秋兴悲？山将落日去，水与晴空宜。鲁酒白玉壶，送行驻金羁。歇鞍憩古木，解带挂横枝。歌鼓川上亭，曲度神飙吹。云归碧海夕，雁没青天时。相失各万里，茫然空尔思。,秋
钱起,唐代,裴迪书斋望月,夜来诗酒兴，月满谢公楼。影闭重门静，寒生独树秋。鹊惊随叶散，萤远入烟流。今夕遥天末，清光几处愁。,秋
吴文英,宋代,玉楼春·和吴见山韵,阑干独倚天涯客。心影暗凋风叶寂。千山秋入雨中青，一雁暮随云去急。霜花强弄春颜色。相吊年光浇大白。海烟沈处倒残霞，一杼鲛绡和泪织。,秋
柳宗元,唐代,登柳州峨山,荒山秋日午，独上意悠悠。如何望乡处，西北是融州。,秋
陶渊明,魏晋,己酉岁九月九日,靡靡秋已夕，凄凄风露交。蔓草不复荣，园木空自凋。清气澄余滓，杳然天界高。哀蝉无留响，丛雁鸣云霄。万化相寻绎，人生岂不劳？从古皆有没，念之中心焦。何以称我情？浊酒且自陶。千载非所知，聊以永今朝。,秋
秦观,宋代,秋日三首,霜落邗沟积水清，寒星无数傍船明。菰蒲深处疑无地，忽有人家笑语声。月团新碾瀹花瓷，饮罢呼儿课楚词。风定小轩无落叶，青虫相对吐秋丝。连卷雌霓小西楼，逐雨追晴意未休。安得万妆相向舞，酒酣聊把作缠头。,秋
韦应物,唐代,新秋夜寄诸弟,两地俱秋夕，相望共星河。高梧一叶下，空斋归思多。方用忧人瘼，况自抱微痾。无将别来近，颜鬓已蹉跎。,秋
静诺,清代,咏秋兰,长林众草入秋荒，独有幽姿逗晚香。每向风前堪寄傲，几因霜后欲留芳。名流赏鉴还堪佩，空谷知音品自扬。一种孤怀千古在，湘江词赋奏清商。,秋
吴文英,宋代,齐天乐·与冯深居登禹陵,三千年事残鸦外，无言倦凭秋树。逝水移川，高陵变谷，那识当时神禹。幽云怪雨。翠蓱湿空梁，夜深飞去。雁起青天，数行书似旧藏处。寂寥西窗久坐，故人悭会遇，同翦灯语。积藓残碑，零圭断璧，重拂人间尘土。霜红罢舞。漫山色青青，雾朝烟暮。岸锁春船，画旗喧赛鼓。,秋
陈子昂,唐代,酬晖上人秋夜山亭有赠,皎皎白林秋，微微翠山静。禅居感物变，独坐开轩屏。风泉夜声杂，月露宵光冷。多谢忘机人，尘忧未能整。,秋
刘言史,唐代,立秋,兹晨戒流火，商飙早已惊。云天收夏色，木叶动秋声。,秋
张辑,宋代,疏帘淡月·寓桂枝香秋思,梧桐雨细。渐滴作秋声，被风惊碎。润逼衣篝，线袅蕙炉沈水。悠悠岁月天涯醉。一分秋、一分憔悴。紫箫吟断，素笺恨切，夜寒鸿起。又何苦、凄凉客里。负草堂春绿，竹溪空翠。落叶西风，吹老几番尘世。从前谙尽江湖味。听商歌、归兴千里。露侵宿酒，疏帘淡月，照人无寐。,秋
李梦阳,明代,秋望,黄河水绕汉宫墙，河上秋风雁几行。客子过壕追野马，将军弢箭射天狼。黄尘古渡迷飞挽，白月横空冷战场。闻道朔方多勇略，只今谁是郭汾阳。,秋
盍西村,元代,小桃红·杂咏,绿杨堤畔蓼花洲，可爱溪山秀，烟水茫茫晚凉后。捕鱼舟，冲开万顷玻璃皱。乱云不收，残霞妆就，一片洞庭秋。,秋
李白,唐代,秋思,燕支黄叶落，妾望自登台。海上碧云断，单于秋色来。胡兵沙塞合，汉使玉关回。征客无归日，空悲蕙草摧。,秋
苏轼,宋代,谒金门·秋夜,秋帷里。长漏伴人无寐。低玉枕凉轻绣被。一番秋气味。晓色又侵窗纸。窗外鸡声初起。声断几声还到耳。已明声未已。,秋
周邦彦,宋代,齐天乐·绿芜凋尽台城路,绿芜凋尽台城路，殊乡又逢秋晚。暮雨生寒，鸣蛩劝织，深阁时闻裁剪。云窗静掩。叹重拂罗裀，顿疏花簟。尚有綀囊，露萤清夜照书卷。荆江留滞最久，故人相望处，离思何限。渭水西风，长安乱叶，空忆诗情宛转，凭高眺远。正玉液新篘，蟹螯初荐。醉倒山翁，但愁斜照敛。,秋
王维,唐代,早秋山中作,无才不敢累明时，思向东溪守故篱。岂厌尚平婚嫁早，却嫌陶令去官迟。草间蛩响临秋急，山里蝉声薄暮悲。寂寞柴门人不到，空林独与白云期。,秋
薛昂夫,元代,西湖杂咏·秋,疏林红叶，芙蓉将谢，天然妆点秋屏列。断霞遮，夕阳斜，山腰闪出闲亭榭。分付画船且慢者。歌，休唱彻；诗，乘兴写。,秋
温庭筠,唐代,玉蝴蝶·秋风凄切伤离,秋风凄切伤离，行客未归时。塞外草先衰，江南雁到迟。芙蓉凋嫩脸，杨柳堕新眉。摇落使人悲，断肠谁得知。,秋
李煜,五代,采桑子·辘轳金井梧桐晚,辘轳金井梧桐晚，几树惊秋。昼雨新愁，百尺虾须在玉钩。琼窗春断双蛾皱，回首边头。欲寄鳞游，九曲寒波不泝流。(泝流一作：溯流),秋
吴文英,宋代,瑞鹤仙·秋感,泪荷抛碎璧。正漏云筛雨，斜捎窗隙。林声怨秋色。对小山不迭，寸眉愁碧。凉欺岸帻。暮砧催、银屏翦尺。最无聊、燕去堂空，旧幕暗尘罗额。行客。西园有分，断柳凄花，似曾相识。西风破屐。林下路，水边石。念寒蛩残梦，归鸿心事，那听江村夜笛。看雪飞、苹底芦梢，未如鬓白。,秋
陆游,宋代,秋晚登城北门,幅巾藜杖北城头，卷地西风满眼愁。一点烽传散关信，两行雁带杜陵秋。山河兴废供搔首，身世安危入倚楼。横槊赋诗非复昔，梦魂犹绕古梁州。,秋
岑参,唐代,暮秋山行,疲马卧长坂，夕阳下通津。山风吹空林，飒飒如有人。苍旻霁凉雨，石路无飞尘。千念集暮节，万籁悲萧辰。鶗鴂昨夜鸣，蕙草色已陈。况在远行客，自然多苦辛。,秋
乐雷发,宋代,秋日行村路,儿童篱落带斜阳，豆荚姜芽社肉香。一路稻花谁是主，红蜻蛉伴绿螳螂。,秋
辛弃疾,宋代,踏莎行·庚戌中秋后二夕带湖篆冈小酌,夜月楼台，秋香院宇。笑吟吟地人来去。是谁秋到便凄凉？当年宋玉悲如许。随分杯盘，等闲歌舞。问他有甚堪悲处？思量却也有悲时，重阳节近多风雨。,秋
吴文英,宋代,鹧鸪天·化度寺作,池上红衣伴倚阑，栖鸦常带夕阳还。殷云度雨疏桐落，明月生凉宝扇闲。乡梦窄，水天宽。小窗愁黛淡秋山。吴鸿好为传归信，杨柳阊门屋数间。,秋
晏几道,宋代,蝶恋花·庭院碧苔红叶遍,庭院碧苔红叶遍，金菊开时，已近重阳宴。日日露荷凋绿扇，粉塘烟水澄如练。试倚凉风醒酒面，雁字来时，恰向层楼见。几点护霜云影转，谁家芦管吹秋怨？,秋
吴文英,宋代,浣溪沙·波面铜花冷不收,波面铜花冷不收。玉人垂钓理纤钩。月明池阁夜来秋。江燕话归成晓别，水花红减似春休。西风梧井叶先愁。,秋
乔吉,元代,惜芳春·秋望,千山落叶岩岩瘦，百尺危阑寸寸愁。有人独倚晚妆楼。楼外柳，眉暗不禁秋。,秋
蒋捷,宋代,贺新郎·秋晓,渺渺啼鸦了。亘鱼天，寒生峭屿，五湖秋晓。竹几一灯人做梦，嘶马谁行古道。起搔首、窥星多少。月有微黄篱无影，挂牵牛数朵青花小。秋太淡，添红枣。愁痕倚赖西风扫。被西风、翻催鬓鬒，与秋俱老。旧院隔霜帘不卷，金粉屏边醉倒。计无此、中年怀抱。万里江南吹箫恨，恨参差白雁横天杪。烟未敛，楚山杳。,秋
孙道绚,宋代,忆秦娥·季温老友归樵阳人来闲书因以为寄,秋寂寞。秋风夜雨伤离索。伤离索。老怀无奈，泪珠零落。故人一去无期约。尺书忽寄西飞鹤。西飞鹤。故人何在，水村山郭。,秋
张辑,宋代,月上瓜洲·寓乌夜啼南徐多景楼作,江头又见新秋。几多愁。塞草连天何处、是神州。英雄恨，古今泪，水东流。惟有渔竿明月、上瓜洲。,秋
周邦彦,宋代,关河令·秋阴时晴渐向暝,秋阴时晴渐向暝，变一庭凄冷。伫听寒声，云深无雁影。更深人去寂静，但照壁孤灯相映。酒已都醒，如何消夜永！,秋
王维,唐代,赋得秋日悬清光,寥廓凉天静，晶明白日秋。圆光含万象，碎影入闲流。迥与青冥合，遥同江甸浮。昼阴殊众木，斜影下危楼。宋玉登高怨，张衡望远愁。馀辉如可托，云路岂悠悠。,秋
姜夔,宋代,忆王孙·番阳彭氏小楼作,冷红叶叶下塘秋，长与行云共一舟。零落江南不自由。两绸缪，料得吟鸾夜夜愁。,秋
吴文英,宋代,法曲献仙音·秋晚红白莲,风拍波惊，露零秋觉，断绿衰红江上。艳拂潮妆，澹凝冰靥，别翻翠池花浪。过数点斜阳雨，啼绡粉痕冷。宛相向。指汀洲、素云飞过，清麝洗、玉井晓霞佩响。寸藕折长丝，笑何郎、心似春荡。半掬微凉，听娇蝉、声度菱唱。伴鸳鸯秋梦，酒醒月斜轻帐。,秋
蔡伸,宋代,苏武慢·雁落平沙,雁落平沙，烟笼寒水，古垒鸣笳声断。青山隐隐，败叶萧萧，天际暝鸦零乱。楼上黄昏，片帆千里归程，年华将晚。望碧云空暮，佳人何处，梦魂俱远。忆旧游、邃馆朱扉，小园香径，尚想桃花人面。书盈锦轴，恨满金徽，难写寸心幽怨。两地离愁，一尊芳酒凄凉，危阑倚遍。尽迟留、凭仗西风，吹干泪眼。,秋
顾敻,五代,浣溪沙·露白蟾明又到秋,露白蟾明又到秋，佳期幽会两悠悠，梦牵情役几时休？记得泥人微敛黛，无言斜倚小书楼，暗思前事不胜愁！,秋
贯云石,元代,塞鸿秋·代人作,战西风几点宾鸿至，感起我南朝千古伤心事。展花笺欲写几句知心事，空教我停霜毫半晌无才思。往常得兴时，一扫无瑕疵。今日个病厌厌刚写下两个相思字。,秋
石孝友,宋代,青玉案·征鸿过尽秋容谢,征鸿过尽秋容谢。卷离恨、还东下。剪剪霜风落平野。溪山掩映，水烟摇曳，几簇渔樵舍。芙蓉城里人如画。春伴春游夜转夜。别后知他如何也。心随云乱，眼随天断，泪逐长江泻。,秋
纳兰性德,清代,清平乐·凄凄切切,凄凄切切，惨淡黄花节。梦里砧声浑未歇，那更乱蛩悲咽。尘生燕子空楼，抛残弦索床头。一样晓风残月，而今触绪添愁。,秋
吴文英,宋代,风入松·麓翁园堂宴客,一番疏雨洗芙蓉。玉冷佩丁东。辘轳听带秋声转，早凉生、傍井梧桐。欢宴良宵好月，佳人修竹清风。临池飞阁乍青红。移酒小垂虹。贞元供奉梨园曲，称十香、深蘸琼钟。醉梦孤云晓色，笙歌一派秋空。,秋
蔡挺,宋代,喜迁莺·霜天秋晓,霜天秋晓，正紫塞故垒，黄云衰草。汉马嘶风，边鸿叫月，陇上铁衣寒早。剑歌骑曲悲壮，尽道君恩须报。塞垣乐，尽櫜鞬锦领，山西年少。谈笑。刁斗静，烽火一把，时送平安耗。圣主忧边，威怀遐远，骄虏尚宽天讨。岁华向晚愁思，谁念玉关人老？太平也，且欢娱，莫惜金樽频倒。,秋
刘基,明代,菩萨蛮·越城晚眺,西风吹散云头雨，斜阳却照天边树。树色荡湖波，波光艳绮罗。征鸿何处起，点点残霞里。月上海门山，山河莽苍间。,秋
李白,唐代,郢门秋怀,郢门一为客，巴月三成弦。朔风正摇落，行子愁归旋。杳杳山外日，茫茫江上天。人迷洞庭水，雁度潇湘烟。清旷谐宿好，缁磷及此年。百龄何荡漾，万化相推迁。空谒苍梧帝，徒寻溟海仙。已闻蓬海浅，岂见三桃圆。倚剑增浩叹，扪襟还自怜。终当游五湖，濯足沧浪泉。,秋
孟郊,唐代,秋怀·其二,秋月颜色冰，老客志气单。冷露滴梦破，峭风梳骨寒。席上印病文，肠中转愁盘。疑虑无所凭，虚听多无端。梧桐枯峥嵘，声响如哀弹。,秋
柳宗元,唐代,秋晓行南谷经荒村,杪秋霜露重，晨起行幽谷。黄叶覆溪桥，荒村唯古木。寒花疏寂历，幽泉微断续。机心久已忘，何事惊麋鹿。,秋
苏轼,宋代,点绛唇·庚午重九再用前韵,不用悲秋，今年身健还高宴。江村海甸。总作空花观。尚想横汾，兰菊纷相半。楼船远。白雪飞乱。空有年年雁。,秋
纳兰性德,清代,百字令·宿汉儿村,无情野火，趁西风烧遍、天涯芳草。榆塞重来冰雪里，冷入鬓丝吹老。牧马长嘶，征笳乱动，并入愁怀抱。定知今夕，庾郎瘦损多少。便是脑满肠肥，尚难消受，此荒烟落照。何况文园憔悴后，非复酒垆风调。回乐峰寒，受降城远，梦向家山绕。茫茫百感，凭高唯有清啸。,秋
姚合,唐代,秋夜月中登天坛,秋蟾流异彩，斋洁上坛行。天近星辰大，山深世界清。仙飙石上起，海日夜中明。何计长来此，闲眠过一生。,秋
白居易,唐代,秋雨中赠元九,不堪红叶青苔地，又是凉风暮雨天。莫怪独吟秋思苦，比君校近二毛年。,秋
元好问,金朝,秋怀,凉叶萧萧散雨声，虚堂淅淅掩霜清。黄华自与西风约，白发先从远客生。吟似候虫秋更苦，梦和寒鹊夜频惊。何时石岭关山路？一望家山眼暂明。,秋
吴文英,宋代,宴清都·秋感,万里关河眼。愁凝处，渺渺残照红敛。天低远树，潮分断港，路回淮甸。吟鞭又指孤店。对玉露金风送晚。恨自古、才子佳人，此景此情多感。吴王故苑。别来良朋鸦集，空叹蓬转。挥毫记烛，飞觞赶月，梦销香断。区区去程何限。倩片纸、丁宁过雁。寄相思，寒雨灯窗，芙蓉旧院。,秋
杜审言,唐代,秋夜宴临津郑明府宅,行止皆无地，招寻独有君。酒中堪累月，身外即浮云。露白宵钟彻，风清晓漏闻。坐携余兴往，还似未离群。,秋
李攀龙,明代,于郡城送明卿之江西,青枫飒飒雨凄凄，秋色遥看入楚迷。谁向孤舟怜逐客，白云相送大江西。,秋
刘基,明代,题沙溪驿,涧水弯弯绕郡城，老蝉嘶作车轮声。西风吹客上马去，夕阳满川红叶明。,秋
苏轼,宋代,书李世南所画秋景二首,野水参差落涨痕，疏林欹倒出霜根。扁舟一棹归何处？家在江南黄叶村。人间斤斧日创夷，谁见龙蛇百尺姿。不是溪山成独往，何人解作挂猿枝。,秋
陶渊明,魏晋,和郭主簿·其二,和泽周三春，清凉素秋节。露凝无游氛，天高肃景澈。陵岑耸逸峰，遥瞻皆奇绝。芳菊开林耀，青松冠岩列。怀此贞秀姿，卓为霜下杰。衔觞念幽人，千载抚尔诀。检素不获展，厌厌竟良月。,秋
杜甫,唐代,宿赞公房,杖锡何来此，秋风已飒然。雨荒深院菊，霜倒半池莲。放逐宁违性，虚空不离禅。相逢成夜宿，陇月向人圆。,秋
薛昭蕴,唐代,小重山·秋到长门秋草黄,秋到长门秋草黄。画梁双燕去，出宫墙。玉箫无复理霓裳。金蝉坠，鸾镜掩休妆。忆昔在昭阳。舞衣红绶带，绣鸳鸯。至今犹惹御炉香。魂梦断，愁听漏更长。,秋
滕宾,元代,普天乐·翠荷残,翠荷残，苍梧坠。千山应瘦，万木皆稀，蜗角名，蝇头利。输与渊明陶陶醉，尽黄菊围绕东篱。良田数顷，黄牛二只，归去来兮。,秋
周邦彦,宋代,华胥引·秋思,川原澄映，烟月冥濛，去舟如叶。岸足沙平，蒲根水冷留雁唼。别有孤角吟秋，对晓风呜轧。红日三竿，醉头扶起还怯。离思相萦，渐看看、鬓丝堪镊。舞衫歌扇，何人轻怜细阅。点检从前恩爱，但凤笺盈箧。愁剪灯花，夜来和泪双叠。,秋
史达祖,宋代,八归·秋江带雨,秋江带雨，寒沙萦水，人瞰画阁愁独。烟蓑散响惊诗思，还被乱鸥飞去，秀句难续。冷眼尽归图画上，认隔岸、微茫云屋。想半属、渔市樵村，欲暮竞然竹。须信风流未老，凭持酒、慰此凄凉心目。一鞭南陌，几篙官渡，赖有歌眉舒绿。只匆匆眺远，早觉闲愁挂乔木。应难奈，故人天际，望彻淮山，相思无雁足。,秋
杨无咎,宋代,生查子·秋来愁更深,秋来愁更深，黛拂双蛾浅。翠袖怯春寒，修竹萧萧晚。此意有谁知，恨与孤鸿远。小立背西风，又是重门掩。,秋
李白,唐代,秋思,春阳如昨日，碧树鸣黄鹂。芜然蕙草暮，飒尔凉风吹。天秋木叶下，月冷莎鸡悲。坐愁群芳歇，白露凋华滋。,秋
李密,隋代,淮阳感秋,金风荡初节，玉露凋晚林。此夕穷涂士，郁陶伤寸心。野平葭苇合，村荒藜藿深。眺听良多感，徙倚独沾襟。沾襟何所为，怅然怀古意。秦俗犹未平，汉道将何冀。樊哙市井徒，萧何刀笔吏。一朝时运会，千古传名谥。寄言世上雄，虚生真可愧。,秋
许古,宋代,行香子·秋入鸣皋,秋入鸣皋，爽气飘萧。挂衣冠、初脱尘劳。窗间岩岫，看尽昏朝。夜山低，晴山近，晓山高。细数闲来，几处村醪。醉模糊、信手挥毫。等闲陶写，问甚风骚。乐因循，能潦倒，也消摇。,秋
孔平仲,宋代,霁夜,寂历帘栊深夜明，睡回清梦戍墙铃。狂风送雨已何处？淡月笼云犹未醒。早有秋声随堕叶，独将凉意伴流萤。明朝准拟南轩望，洗出庐山万丈青。,秋
周之琦,清代,好事近·杭苇岸才登,杭苇岸才登，行入乱峰层碧。十里平沙浅渚，又渡头人立。笋将摇梦上轻舟，舟尾浪花湿。恰好乌篷小小，载一肩秋色。,秋
贺铸,宋代,忆仙姿·莲叶初生南浦,莲叶初生南浦，两岸绿杨飞絮。向晚鲤鱼风，断送彩帆何处？凝伫，凝伫，楼外一江烟雨。,秋
牛希济,五代,谒金门·秋已暮,秋已暮，重叠关山岐路。嘶马摇鞭何处去，晓禽霜满树。梦断禁城钟鼓，泪滴枕檀无数。一点凝红和薄雾，翠蛾愁不语。,秋
元好问,金朝,倪庄中秋,强饭日逾瘦，狭衣秋已寒。儿童漫相忆，行路岂知难。露气入茅屋，溪声喧石滩。山中夜来月，到晓不曾看。,秋
柳永,宋代,迷神引·红板桥头秋光暮,红板桥头秋光暮。淡月映烟方煦。寒溪蘸碧，绕垂杨路。重分飞，携纤手、泪如雨。波急隋堤远，片帆举。倏忽年华改，向期阻。时觉春残，渐渐飘花絮。好夕良天长孤负。洞房闲掩，小屏空、无心觑。指归云，仙乡杳、在何处。遥夜香衾暖，算谁与。知他深深约，记得否。,秋
徐灿,清代,菩萨蛮·秋闺,西风几弄冰肌彻，玲珑晶枕愁双设。时节是重阳，菊花牵恨长。鱼书经岁绝，烛泪流残月。梦也不分明，远山云乱横。,秋
苏轼,宋代,清平乐·秋词,清淮浊汴。更在江西岸。红旆到时黄叶乱。霜入梁王故苑。秋原何处携壶。停骖访古踟蹰。双庙遗风尚在，漆园傲吏应无。,秋
李益,唐代,听晓角,边霜昨夜堕关榆，吹角当城汉月孤。无限塞鸿飞不度，秋风卷入小单于。,秋
李白,唐代,古风·其三十九,登高望四海，天地何漫漫！霜被群物秋，风飘大荒寒。荣华东流水，万事皆波澜。白日掩徂辉，浮云无定端。梧桐巢燕雀，枳棘栖鸳鸾。且复归去来，剑歌行路难。,秋
李白,唐代,代秋情,几日相别离，门前生穞葵。寒蝉聒梧桐，日夕长鸣悲。白露湿萤火，清霜凌兔丝。空掩紫罗袂，长啼无尽时。,秋
纳兰性德,清代,昭君怨·暮雨丝丝吹湿,暮雨丝丝吹湿，倦柳愁荷风急。瘦骨不禁秋，总成愁。别有心情怎说，未是诉愁时节，谯鼓已三更，梦须成。,秋
苏轼,宋代,谒金门·秋兴,秋池阁。风傍晓庭帘幕。霜叶未衰吹未落。半惊鸦喜鹊。自笑浮名情薄。似与世人疏略。一片懒心双懒脚。好教闲处著。,秋
程颢,宋代,游月陂,月陂堤上四徘徊，北有中天百尺台。万物已随秋气改，一樽聊为晚凉开。水心云影闲相照，林下泉声静自来。世事无端何足计，但逢佳节约重陪。,秋
李商隐,唐代,访秋,酒薄吹还醒，楼危望已穷。江皋当落日，帆席见归风。烟带龙潭白，霞分鸟道红。殷勤报秋意，只是有丹枫。,秋
李白,唐代,江上秋怀,餐霞卧旧壑，散发谢远游。山蝉号枯桑，始复知天秋。朔雁别海裔，越燕辞江楼。飒飒风卷沙，茫茫雾萦洲。黄云结暮色，白水扬寒流。恻怆心自悲，潺湲泪难收。蘅兰方萧瑟，长叹令人愁。,秋
秦观,宋代,长相思·铁瓮城高,铁瓮城高，蒜山渡阔，干云十二层楼。开尊待月，掩箔披风，依然灯火扬州。绮陌南头，记歌名宛转，乡号温柔。曲槛俯清流。想花阴，谁系兰舟？念凄绝秦弦，感深荆赋，相望几许凝愁。勤勤裁尺素，奈双鱼难渡瓜洲。晓鉴堪羞，潘鬓点、吴霜渐稠。幸于飞、鸳鸯未老，不应同是悲秋。,秋
揭傒斯,元代,秋雁,寒向江南暖，饥向江南饱。莫道江南恶，须道江南好。,秋
吴文英,宋代,解连环·秋情,暮檐凉薄。疑清风动竹，故人来邈。渐夜久、闲引流萤，弄微照素怀，暗呈纤白。梦远双成，凤笙杳、玉绳西落。掩綀帷倦入，又惹旧愁，汗香阑角。银瓶恨沉断索。叹梧桐未秋，露井先觉。抱素影、明月空闲，早尘损丹青，楚山依约。翠冷红衰，怕惊起、西池鱼跃。记湘娥、绛绡暗解，褪花坠萼。,秋
杜牧,唐代,齐安郡晚秋,柳岸风来影渐疏，使君家似野人居。云容水态还堪赏，啸志歌怀亦自如。雨暗残灯棋散后，酒醒孤枕雁来初。可怜赤壁争雄渡，唯有蓑翁坐钓鱼。,秋
柳宗元,唐代,南涧中题,秋气集南涧，独游亭午时。回风一萧瑟，林影久参差。始至若有得，稍深遂忘疲。羁禽响幽谷，寒藻舞沦漪。去国魂已远，怀人泪空垂。孤生易为感，失路少所宜。索寞竟何事，徘徊只自知。谁为后来者，当与此心期。,秋
赵善庆,元代,沉醉东风·山对面蓝堆翠岫,山对面蓝堆翠岫，草齐腰绿染沙洲。傲霜橘柚青，濯雨蒹葭秀，隔沧波隐隐江楼。点破潇湘万顷秋，是几叶儿传黄败柳。,秋
谢朓,南北朝,秋夜,秋夜促织鸣，南邻捣衣急。思君隔九重，夜夜空伫立。北窓轻幔垂，西户月光入。何知白露下，坐视阶前湿。谁能长分居，秋尽冬复及。,秋
刘敞,宋代,微雨登城二首·其一,雨映寒空半有无，重楼闲上倚城隅。浅深山色高低树，一片江南水墨图。,秋
李白,唐代,秋浦感主人归燕寄内,霜凋楚关木，始知杀气严。寥寥金天廓，婉婉绿红潜。胡燕别主人，双双语前檐。三飞四回顾，欲去复相瞻。岂不恋华屋，终然谢珠帘。我不及此鸟，远行岁已淹。寄书道中叹，泪下不能缄。,秋
吴文英,宋代,诉衷情·秋情,片云载雨过江鸥。水色澹汀洲。小莲玉惨红怨，翠被又经秋。凉意思，到南楼。小帘钩。半窗灯晕，几叶芭蕉，客梦床头。,秋
柳宗元,唐代,初秋夜坐赠吴武陵,稍稍雨侵竹，翻翻鹊惊丛。美人隔湘浦，一夕生秋风。积雾杳难极，沧波浩无穷。相思岂云远，即席莫与同。若人抱奇音，朱弦縆枯桐。清商激西颢，泛滟凌长空。自得本无作，天成谅非功。希声閟大朴，聋俗何由聪。,秋
周密,宋代,玉京秋·烟水阔,长安独客，又见西风，素月丹枫凄然其为秋也，因调夹钟羽一解烟水阔。高林弄残照，晚蜩凄切。碧碪度韵，银床飘叶。衣湿桐阴露冷，采凉花、时赋秋雪。叹轻别。一襟幽事，砌蛩能说。客思吟商还怯。怨歌长、琼壶暗缺。翠扇恩疏，红衣香褪，翻成消歇。玉骨西风，恨最恨、闲却新凉时节。楚箫咽。谁倚西楼淡月。,秋
陆游,宋代,青玉案·与朱景参会北岭,西风挟雨声翻浪。恰洗尽、黄茅瘴。老惯人间齐得丧。千岩高卧，五湖归棹，替却凌烟像。故人小驻平戎帐，白羽腰间气何壮。我老渔樵君将相。小槽红酒，晚香丹荔，记取蛮江上。,秋
王士祯,清代,秋柳四首·其二,娟娟凉露欲为霜，万缕千条拂玉塘。浦里青荷中妇镜，江干黄竹女儿箱。空怜板渚隋堤水，不见琅琊大道王。若过洛阳风景地，含情重问永丰坊。,秋
崔季卿,唐代,晴江秋望,八月长江万里晴，千帆一道带风轻。尽日不分天水色，洞庭南是岳阳城。,秋
周密,宋代,西塍废圃,吟蛩鸣蜩引兴长，玉簪花落野塘香。园翁莫把秋荷折，留与游鱼盖夕阳。,秋
张仲素,唐代,秋闺思二首,碧窗斜月蔼深晖，愁听寒螀泪湿衣。梦里分明见关塞，不知何路向金微。秋天一夜静无云，断续鸿声到晓闻。欲寄征衣问消息，居延城外又移军。,秋
范成大,宋代,秋日田园杂兴,杞菊垂珠滴露红，两蛩相应语莎丛。虫丝罥尽黄葵叶，寂历高花侧晚风。朱门巧夕沸欢声，田舍黄昏静掩扃。男解牵牛女能织，不须徼福渡河星。橘蠹如蚕入化机，枝间垂茧似蓑衣；忽然蜕作多花蝶，翅粉才乾便学飞。静看檐蛛结网低，无端妨碍小虫飞。蜻蜒倒挂蜂儿窘，催唤山童为解围。垂成穑事苦艰难，忌雨嫌风更怯寒。牋诉天公休掠剩，半赏私债半输官。秋来只怕雨垂垂，甲子无云万事宜。获稻毕工随晒谷，直须晴到入仓时。中秋全景属潜夫，棹入空明看太湖。身外水天银一色，城中有此月明无。新筑场泥镜面平，家家打稻趁霜晴；笑歌声里轻雷动，一夜连枷响到明。租船满载候开仓，粒粒如珠白似霜。不惜两钟输一斛，尚赢糠核饱儿郎。菽粟瓶罂贮满家，天教将醉作生涯。不知新滴堪篘未？细捣枨虀买鱠鱼，细捣枨虀卖脍鱼，西风吹上四腮鲈。雪松酥腻千丝缕，除却松江到处无。新霜彻晓报秋深，染尽青林作缬林。惟有橘园风景异，碧丛丛里万黄金。,秋
苏轼,宋代,诉衷情·送述古迓元素,钱塘风景古来奇，太守例能诗。先驱负弩何在，心已誓江西。花尽后，叶飞时。雨凄凄。若为情绪，更问新官，向旧官啼。,秋
张孝祥,宋代,菩萨蛮·庭叶翻翻秋向晚,庭叶翻翻秋向晚。凉砧敲月催金剪。楼上已清寒。不堪频倚栏。邻翁开社瓮。唤客情应重。不醉且无归。醉时归路迷。,秋
许浑,唐代,早秋三首,遥夜泛清瑟，西风生翠萝。残萤委玉露，早雁拂银河。高树晓还密，远山晴更多。淮南一叶下，自觉老烟波。一叶下前墀，淮南人已悲。蹉跎青汉望，迢递白云期。老信相如渴，贫忧曼倩饥。生公与园吏，何处是吾师?蓟北雁犹远，淮南人已悲。残桃间堕井，新菊亦侵篱。书剑岂相误，琴樽聊自持。西斋风雨夜，更有咏贫诗。,秋
杜甫,唐代,促织,促织甚微细，哀音何动人。草根吟不稳，床下夜相亲。久客得无泪，放妻难及晨。悲丝与急管，感激异天真。,秋
周邦彦,宋代,四园竹·浮云护月,浮云护月，未放满朱扉。鼠摇暗壁，萤度破窗，偷入书帏。秋意浓，闲伫立，庭柯影里。好风襟袖先知。夜何其。江南路绕重山，心知漫与前期。奈向灯前堕泪，肠断萧娘，旧日书辞犹在纸。雁信绝，清宵梦又稀。,秋
张九龄,唐代,秋晚登楼望南江入始兴郡路,潦收沙衍出，霜降天宇晶。伏槛一长眺，津途多远情。思来江山外，望尽烟云生。滔滔不自辨，役役且何成。我来飒衰鬓，孰云飘华缨。枥马苦踡跼，笼禽念遐征。岁阴向晼晚，日夕空屏营。物生贵得性，身累由近名。内顾觉今是，追叹何时平。,秋
黄升,宋代,重叠金·壬寅立秋,西风半夜惊罗扇。蛩声入梦传幽怨。碧藕试初凉。露痕啼粉香。清冰凝簟竹。不许双鸳宿。又是五更钟。鸦啼金井桐。,秋
赵善庆,元代,水仙子·渡瓜洲,渚莲花脱锦衣收，风蓼青雕红穗秋，堤柳绿减长条瘦。系行人来去愁，别离情今古悠悠。南徐城下，西津渡口，北固山头。,秋
王沂孙,宋代,扫花游·秋声,商飙乍发，渐淅淅初闻，萧萧还住。顿惊倦旅。背青灯吊影，起吟愁赋。断续无凭，试立荒庭听取。在何许？但落叶满阶，惟有高树。迢递归梦阻。正老耳难禁，病怀凄楚。故山院宇。想边鸿孤唳，砌蛩私语。数点相和，更著芭蕉细雨。避无处。这闲愁，夜深尤苦。,秋
无可,唐代,秋寄从兄贾岛,螟虫喧暮色，默思坐西林。听雨寒更彻，开门落叶深。昔因京邑病，并起洞庭心。亦是吾兄事，迟回共至今。,秋
李密,隋代,淮阳感怀,金风荡初节，玉露凋晚林。此夕穷涂士，郁陶伤寸心。野平葭苇合，村荒藜藿深。眺听良多感，徙倚独沾襟。沾襟何所为，怅然怀古意。秦俗犹未平，汉道将何冀。樊哙市井徒，萧何刀笔吏。一朝时运会，千古传名谥。寄言世上雄，虚生真可愧。,秋
李白,唐代,玉真公主别馆苦雨赠卫尉张卿二首,秋坐金张馆，繁阴昼不开。空烟迷雨色，萧飒望中来。翳翳昏垫苦，沉沉忧恨催。清秋何以慰，白酒盈吾杯。吟咏思管乐，此人已成灰。独酌聊自勉，谁贵经纶才。弹剑谢公子，无鱼良可哀。苦雨思白日，浮云何由卷。稷契和天人，阴阳乃骄蹇。秋霖剧倒井，昏雾横绝巘。欲往咫尺途，遂成山川限。潈潈奔溜闻，浩浩惊波转。泥沙塞中途，牛马不可辨。饥从漂母食，闲缀羽陵简。园家逢秋蔬，藜藿不满眼。蟏蛸结思幽，蟋蟀伤褊浅。厨灶无青烟，刀机生绿藓。投箸解鹔鹴，换酒醉北堂。丹徒布衣者，慷慨未可量。何时黄金盘，一斛荐槟榔。功成拂衣去，摇曳沧洲傍。,秋
孙绰,魏晋,秋日诗,萧瑟仲秋月，飂戾风云高。山居感时变，远客兴长谣。疏林积凉风，虚岫结凝霄。湛露洒庭林，密叶辞荣条。抚菌悲先落，攀松羡后凋。垂纶在林野，交情远市朝。淡然古怀心，濠上岂伊遥。,秋
柳永,宋代,醉蓬莱·渐亭皋叶下,渐亭皋叶下，陇首云飞，素秋新霁。华阙中天，锁葱葱佳气。嫩菊黄深，拒霜红浅，近宝阶香砌。玉宇无尘，金茎有露，碧天如水。正值升平，万几多暇，夜色澄鲜，漏声迢递。南极星中，有老人呈瑞。此际宸游，凤辇何处，度管弦清脆。太液波翻，披香帘卷，月明风细。,秋
王国维,近现代,蝶恋花·月到东南秋正半,月到东南秋正半。双阙中间，浩荡流银汉。谁起水精帘下看。风前隐隐闻箫管。凉露湿衣风拂面。坐爱清光，分照恩和怨。苑柳宫槐浑一片。长门西去昭阳殿。,秋
吴文英,宋代,烛影摇红·越上霖雨应祷,秋入灯花，夜深檐影琵琶语。越娥青镜洗红埃，山斗秦眉妩。相间金茸翠亩。认城阴、春耕旧处。晚舂相应，新稻炊香，疏烟林莽。清磬风前，海沈宿袅芙蓉炷。阿香秋梦起娇啼，玉女传幽素。人驾梅槎未渡。试梧桐、聊分宴俎。采菱别调，留取蓬莱，霎时云住。,秋
纳兰性德,清代,清平乐·孤花片叶,孤花片叶，断送清秋节。寂寂绣屏香篆灭，暗里朱颜消歇。谁怜散髻吹笙，天涯芳草关情。懊恼隔帘幽梦，半床花月纵横。,秋
贯云石,元代,小梁州·秋,芙蓉映水菊花黄，满目秋光。枯荷叶底鹭鸶藏。金风荡，飘动桂枝香。〔幺〕雷峰塔畔登高望，见钱塘一派长江。湖水清，江湖漾，天边斜月，新雁两三行。,秋
朱栴,明代,长相思·秋眺,水悠悠，路悠悠，隐隐遥山天尽头，关河又阻修。古兴州，古灵州，白草黄云都是愁，劝君休倚楼。,秋
吴文英,宋代,金盏子·赋秋壑西湖小筑,卜筑西湖，种翠萝犹傍，软红尘里。来往载清吟，为偏爱吾庐，画船频系。笑携雨色晴光，入春明朝市。石桥锁，烟霞五百名仙，第一人是。临酒论深意。流光转、莺花任乱委。泠然九秋肺腑，应多梦、岩扃冷云空翠。漱流枕石幽情，写猗兰绿绮。专城处，他山小队登临，待西风起。,秋
德隐,清代,新秋晚眺,山中多晚凉，清风厉秋节。遥瞻四五峰，壁立皆奇绝。修竹傍林开，乔松倚岩列。黄菊散芳丛，清泉凝白雪。对此怀素心，千里共明月。愿保幽贞姿，岁寒双皎洁。,秋
吴文英,宋代,庆春宫·秋感,残叶翻浓，余香栖苦，障风怨动秋声。云影摇寒，波尘锁腻，翠房人去深扃。昼成凄黯，雁飞过、垂杨转青。阑干横暮，酥印痕香，玉腕谁凭。菱花乍失娉婷。别岸围红，千艳倾城。重洗清杯，同追深夜，豆花寒落愁灯。近欢成梦，断云隔、巫山几层。偷相怜处，熏尽金篝，销瘦云英。,秋
纳兰性德,清代,浣溪沙·消息谁传到拒霜,消息谁传到拒霜？两行斜雁碧天长，晚秋风景倍凄凉。银蒜押帘人寂寂，玉钗敲烛信茫茫。黄花开也近重阳。,秋
晏几道,宋代,诉衷情·凭觞静忆去年秋,凭觞静忆去年秋，桐落故溪头。诗成自写红叶，和恨寄东流。人脉脉，水悠悠。几多愁。雁书不到，蝶梦无凭，漫倚高楼。,秋
白居易,唐代,闻虫,暗虫唧唧夜绵绵，况是秋阴欲雨天。犹恐愁人暂得睡，声声移近卧床前。,秋
晏几道,宋代,秋蕊香·池苑清阴欲就,池苑清阴欲就。还傍送春时候。眼中人去难欢偶。谁共一杯芳酒。朱阑碧砌皆如旧。记携手。有情不管别离久。情在相逢终有。,秋
吴文英,宋代,虞美人·秋感,背庭缘恐花羞坠。心事遥山里。小帘愁卷月笼明。一寸秋怀禁得、几蛩声。井梧不放西风起。供与离人睡。梦和新月未圆时。起看檐蛛结网、又寻思。,秋
陆游,宋代,秋兴,樵风溪上弄扁舟，濯锦江边忆旧游。豪竹哀丝真昨梦，爽砧繁杵又惊秋。坠枝橘熟初堪翦，浮瓮醅香恰受篘。莫道身闲总无事，孤灯夜夜写清愁。,秋
杜牧,唐代,早秋客舍,风吹一片叶，万物已惊秋。独夜他乡泪，年年为客愁。别离何处尽，摇落几时休。不及磻溪叟，身闲长自由。,秋
王国维,近现代,青玉案·江南秋色垂垂暮,江南秋色垂垂暮，算幽事，浑无数。日日沧浪亭畔路。西风林下，夕阳水际，独自寻诗去。可怜愁与闲俱赴。待把尘劳截愁住。灯影幢幢天欲曙。闲中心事，忙中情味，并入西楼雨。,秋
赵蕃,宋代,次韵酬吴德夫去秋送行之作,湘西一杯酒，渺渺红叶换。江东千里云，落落黄犬叹。人生七十稀，百里九十半。初期枉车马，近乃遗札翰。小迟君不肯，一出我岂惮。虽微办鸡黍，岂乏具薪炭。古风久不作，我友当力赞。旧诗况琼玖，触目屡璀璨。中馨称兰佩，外饰匪玉冠。初年已飞腾，中道翻叹惋。恐遗知己羞，遂许独力断。于兹树风声，何止评月旦。君如渥洼种，可以羁絷绊。我异淇园姿，犹睎岁时贯。君乎甚英爽，我也终浪漫。自应殊显晦，宁复待剖判。湖山冰玉明，楼阁丹青焕。叩舷或乘舟，曳杖或登岸。君行定有得，我去何可愞。与想悠然时，却忆苍然观。,秋
王月山,宋代,齐天乐·夜来疏雨鸣金井,夜来疏雨鸣金井，一叶舞空红浅。莲渚收香，兰皋浮爽，凉思顿欺班扇。秋光苒苒。任老却芦花，西风不管。清兴难磨，几回有句到诗卷。长安故人别後，料征鸿声里，画阑凭偏。横竹吹商，疏砧点月，好梦又随云远。间愁似线。甚击损柔肠，不堪裁翦。听著鸣蛩，一声声是怨。,秋
厉鹗,清代,齐天乐·秋声馆赋秋声,簟凄灯暗眠还起，清商几处催发？碎竹虚廊，枯莲浅渚，不辨声来何叶？桐飙又接。尽吹入潘郎，一簪愁发。已是难听，中宵无用怨离别。阴虫还更切切。玉窗挑锦倦，惊响檐铁。漏断高城，钟疏野寺，遥送凉潮呜咽。微吟渐怯。讶篱豆花开，雨筛时节。独自开门，满庭都是月。,秋
李白,唐代,送张舍人之江东,张翰江东去，正值秋风时。天清一雁远，海阔孤帆迟。白日行欲暮，沧波杳难期。吴洲如见月，千里幸相思。,秋
陈师道,宋代,清平乐·秋光烛地,秋光烛地。帘幕生秋意。露叶翻风惊鹊坠。暗落青林红子。微行声断长廊。熏炉衾换生香。灭烛却延明月，揽衣先怯微凉。,秋
王国维,近现代,浣溪沙·已落芙蓉并叶凋,已落芙蓉并叶凋。半枯萧艾过墙高。日斜孤馆易魂消。坐觉清秋归荡荡，眼看白日去昭昭。人间争度渐长宵。,秋
黄景仁,清代,都门秋思四首·其三,五剧车声隐若雷，北邙惟见冢千堆。夕阳劝客登楼去，山色将秋绕郭来。寒甚更无修竹倚，愁多思买白杨栽。全家都在风声里，九月衣裳未剪裁。,秋
冯延巳,五代,菩萨蛮·回廊远砌生秋草,回廊远砌生秋草，梦魂千里青门道。鹦鹉怨长更，碧笼金锁横。罗帏中夜起，霜月清如水。玉露不成圆，宝筝悲断弦。,秋
崔道融,唐代,秋霁,雨霁长空荡涤清，远山初出未知名。夜来江上如钩月，时有惊鱼掷浪声。,秋
李白,唐代,酬裴侍御对雨感时见赠,雨色秋来寒，风严清江爽。孤高绣衣人，潇洒青霞赏。平生多感激，忠义非外奖。祸连积怨生，事及徂川往。楚邦有壮士，鄢郢翻扫荡。申包哭秦庭，泣血将安仰。鞭尸辱已及，堂上罗宿莽。颇似今之人，蟊贼陷忠谠。渺然一水隔，何由税归鞅。日夕听猿怨，怀贤盈梦想。,秋
杜甫,唐代,除架,束薪已零落，瓠叶转萧疏。幸结白花了，宁辞青蔓除。秋虫声不去，暮雀意何如。寒事今牢落，人生亦有初。,秋
王国维,近现代,浣溪沙·霜落千林木叶丹,霜落千林木叶丹。远山如在有无间。经秋何事亦孱颜。且向田家拚泥饮，聊从卜肆憩征鞍。只应游戏在尘寰。,秋
左思,魏晋,杂诗·秋风何冽冽,秋风何冽冽，白露为朝霜。柔条旦夕劲，绿叶日夜黄。明月出云崖，皦皦流素光。披轩临前庭，嗷嗷晨雁翔。高志局四海，块然守空堂。壮齿不恒居，岁暮常慨慷。,秋
朱栴,明代,浪淘沙·秋,塞下景荒凉，淡薄秋光，金风淅淅透衣裳。读罢安仁《秋兴赋》，憀栗悲伤。廿载住边疆，两鬓成霜，天边鸿雁又南翔。借问夏城屯戍客，是否思乡？,秋
朱栴,明代,青杏儿·秋,午枕梦初残，高楼上，独凭阑干。清商应律金风至，砧声断续，笳音幽怨，雁阵惊寒。景物不堪看，凝眸处愁有千般。秋光谈薄人情似，迢迢野水，茫茫衰草，隐隐青山。,秋
皮日休,唐代,秋江晓望,万顷湖天碧，一星飞鹭白。此时放怀望，不厌为浮客。,秋
王维,唐代,木兰柴,秋山敛余照，飞鸟逐前侣。彩翠时分明，夕岚无处所。,秋
谢逸,宋代,点绛唇·金气秋分,金气秋分，风清露冷秋期半。凉蟾光满。桂子飘香远。素练宽衣，仙仗明飞观。霓裳乱。银桥人散。吹彻昭华管。,秋
王国维,近现代,浣溪沙·月底栖鸦当叶看,月底栖鸦当叶看。推窗跕跕堕枝间。霜高风定独凭栏。觅句心肝终复在，掩书涕泪苦无端。可怜衣带为谁宽。,秋
宋之问,唐代,始安秋日,桂林风景异，秋似洛阳春。晚霁江天好，分明愁杀人。卷云山角戢，碎石水磷磷。世业事黄老，妙年孤隐沦。归欤卧沧海，何物贵吾身。,秋
黄景仁,清代,都门秋思四首·其二,四年书剑滞燕京，更值秋来百感并。台上何人延郭隗？市中无处访荆卿。云浮万里伤心色，风送千秋变徵声。我自欲歌歌不得，好寻驺卒话平生。,秋
王国维,近现代,好事近·夜起倚危楼,夜起倚危楼，楼角玉绳低亚。惟有月明霜冷，浸万家鸳瓦。人间何苦又悲秋，正是伤春罢。却向春风亭畔，数梧桐叶下。,秋
洪适,宋代,次韵蔡瞻明秋园五绝句,芥毛金爪勇难干，肯作霜花对乍寒。若说乘轩有痴鹤，司晨如此合峨冠。翔仞当年览德辉，传芳花品未思归。晚来雾鬓凭轩处，直恐金翘相对飞。泽兰萱草比多言，谓汝分阴久夺鲜。政恐淇园修竹劲，不如秦岭老松坚。高标幽艳自宜霜，弱草繁葩莫中伤。肯与红莲媚三夏，要同黄菊向重阳。临风裛露早秋天，范出南金色更鲜。若向东篱比标格，定知花市不言钱。,秋
杨广,隋代,悲秋诗,故年秋始去，今年秋复来。露浓山气冷，风急蝉声哀。鸟击初移树，鱼寒欲隐苔。断雾时通日，残云尚作雷。,秋
张淑芳,宋代,更漏子·秋,墨痕香，红蜡泪。点点愁人离思。桐叶落，蓼花残。雁声天外寒。五云岭，九溪坞。待到秋来更苦。风淅淅，水淙淙。不教蓬径通。,秋
陈与义,宋代,雨,萧萧十日雨，稳送祝融归。燕子经年梦，梧桐昨暮非。一凉恩到骨，四壁事多违。衮衮繁华地，西风吹客衣。,秋
杨冠卿,宋代,卜算子·秋晚集杜句吊贾傅,苍生喘未苏，贾笔论孤愤。文采风流今尚存，毫发无遗恨。凄恻近长沙，地僻秋将尽。长使英雄泪满襟，天意高难问。,秋
孙光宪,五代,更漏子·对秋深,对秋深，离恨苦，数夜满庭风雨。凝想坐，敛愁眉，孤心似有违。红窗静，画帘垂，魂消地角天涯。和泪听，断肠窥，漏移灯暗时。,秋
白居易,唐代,雨后秋凉,夜来秋雨后，秋气飒然新。团扇先辞手，生衣不著身。更添砧引思，难与簟相亲。此境谁偏觉，贫闲老瘦人。,秋
岑参,唐代,巩北秋兴寄崔明允,白露披梧桐，玄蝉昼夜号。秋风万里动，日暮黄云高。君子佐休明，小人事蓬蒿。所适在鱼鸟，焉能徇锥刀。孤舟向广武，一鸟归成皋。胜概日相与，思君心郁陶。,秋
赵执信,清代,秋暮吟望,小阁高栖老一枝，闲吟了不为秋悲。寒山常带斜阳色，新月偏明落叶时。烟水极天鸿有影，霜风卷地菊无姿。二更短烛三升酒，北斗低横未拟窥。,秋
赵师秀,宋代,池上,朝来行药向秋池，池上秋深病不知。一树木犀供夜雨，清香移在菊花枝。,秋
葛胜仲,宋代,点绛唇·县斋愁坐作,秋晚寒斋，藜床香篆横轻雾。闲愁几许。梦逐芭蕉雨。云外哀鸿，似替幽人语。归不去。乱山无数。斜日荒城鼓。,秋
杜甫,唐代,新秋,火云犹未敛奇峰，欹枕初惊一叶风。几处园林萧瑟里，谁家砧杵寂寥中。蝉声断续悲残月，萤焰高低照暮空。赋就金门期再献，夜深搔首叹飞蓬。,秋
李百药,唐代,秋晚登古城,日落征途远，怅然临古城。颓墉寒雀集，荒堞晚乌惊。萧森灌木上，迢递孤烟生。霞景焕余照，露气澄晚清。秋风转摇落，此志安可平！,秋
刘禹锡,唐代,秋声赋,相国中山公赋《秋声》，以属天官太常伯，唱和俱绝，然皆得时行道之余兴，犹动光阴之叹，况伊郁老病者乎？吟之斐然，以寄孤愤。　　碧天如水兮，窅窅悠悠。百虫迎暮兮，万叶吟秋。欲辞林而萧飒，潜命侣以啁啾。送将归兮临水，非吾土兮登楼。晚枝多露蝉之思，夕草起寒螿之愁。　　至若松竹含韵，梧楸圣脱。惊绮疏之晓吹，坠碧砌之凉月。念塞外之征行，顾闺中之骚屑。夜蛩鸣兮机杼促，朔雁叫兮音书绝。远杵续兮何冷冷，虚窗静兮空切切。如吟如啸，非竹非丝。合自然之宫徵，动终岁之别离。废井苔冷，荒园露滋。草苍苍兮人寂寂，树槭槭兮虫咿咿。则有安石风流，巨源多可。平六符而佐主，施九流而自我。犹复感阴虫之鸣轩，叹凉叶之初堕。异宋玉之悲伤，觉潘郎之幺么。　　嗟乎！骥伏枥而已老，鹰在韝而有情。聆朔风而心动，眄天籁而神惊。力将痑兮足受绁，犹奋迅于秋声。,秋
黄庭坚,宋代,秋怀二首,秋阴细细压茅堂，吟虫啾啾昨夜凉。雨开芭蕉新间旧，风撼篔簹宫应商。砧声已急不可缓，檐景既短难为长。狐裘断缝弃墙角，岂念晏岁多繁霜。茅堂索索秋风发，行遶空庭紫苔滑。蛙号池上晚来雨，鹊转南枝夜深月。翻手覆手不可期，一死一生交道绝。湖水无端浸白云，故人书断孤鸿没。,秋
顾夐,五代,醉公子·漠漠秋云澹,漠漠秋云澹，红藕香侵槛。枕倚小山屏，金铺向晚扃。睡起横波慢，独望情何限！衰柳数声蝉，魂销似去年。,秋
彭年,明代,题衡翁扇头鞋书秋声赋,碧梧庭院露华清，一叶翻阶鹤梦惊。绿发方瞳玉堂客，蝇头灯下写秋声。,秋
徐昌图,五代,河传·秋光满目,秋光满目。风清露白，莲红水绿。何处梦回？弄珠拾翠盈盈，倚兰桡，眉黛蹙。采莲调稳，吴侣声相续，倚棹吴江曲。鹭起暮天，几双交颈鸳鸯，入芦花，深处宿。,秋
韦庄,唐代,三堂东湖作,满塘秋水碧泓澄，十亩菱花晚镜清。景动新桥横螮蝀，岸铺芳草睡鵁鶄。蟾投夜魄当湖落，岳倒秋莲入浪生。何处最添诗客兴，黄昏烟雨乱蛙声。,秋
姜夔,宋代,湖上寓居杂咏·其一,荷叶披披一浦凉，青芦奕奕夜吟商。平生最识江湖味，听得秋声忆故乡。,秋
李白,唐代,登梅冈望金陵赠族侄高座寺僧中孚,钟山抱金陵，霸气昔腾发。天开帝王居，海色照宫阙。群峰如逐鹿，奔走相驰突。江水九道来，云端遥明没。时迁大运去，龙虎势休歇。我来属天清，登览穷楚越。吾宗挺禅伯，特秀鸾凤骨。众星罗青天，明者独有月。冥居顺生理，草木不剪伐。烟窗引蔷薇，石壁老野蕨。吴风谢安屐，白足傲履袜。几宿一下山，萧然忘干谒。谈经演金偈，降鹤舞海雪。时闻天香来，了与世事绝。佳游不可得，春风惜远别。赋诗留岩屏，千载庶不灭。,秋
李白,唐代,自梁园至敬亭山见会公谈陵阳山水兼期同游因有此赠,我随秋风来，瑶草恐衰歇。中途寡名山，安得弄云月？渡江如昨日，黄叶向人飞。敬亭惬素尚，弭棹流清辉。冰谷明且秀，陵峦抱江城。粲粲吴与史，衣冠耀天京。水国饶英奇，潜光卧幽草。会公真名僧，所在即为宝。开堂振白拂，高论横青云。雪山扫粉壁，墨客多新文。为余话幽栖，且述陵阳美。天开白龙潭，月映清秋水。黄山望石柱，突兀谁开张？黄鹤久不来，子安在苍茫。东南焉可穷，山鸟飞绝处。稠叠千万峰，相连入云去。闻此期振策，归来空闭关。相思如明月，可望不可攀。何当移白足，早晚凌苍山？且寄一书札，令予解愁颜。,秋
曹元用,元代,塞上忆汶水,沙碛秋高苑马肥，哀笳一曲塞云飞。南都儿辈应相念，过尽征鸿犹未归。,秋
江淹,南北朝,望荆山,奉义至江汉，始知楚塞长。南关绕桐柏，西岳出鲁阳。寒郊无留影，秋日悬清光。悲风桡重林，云霞肃川涨。岁宴君如何，零泪沾衣裳。玉柱空掩露，金樽坐含霜。一闻苦寒奏，再使艳歌伤。,秋
苏过,宋代,点绛唇·高柳蝉嘶,高柳蝉嘶，采菱歌断秋风起。晚云如髻。湖上山横翠。帘卷西楼，过雨凉生袂。天如水。画楼十二。有个人同倚。,秋
杜牧,唐代,早秋,疏雨洗空旷，秋标惊意新。大热去酷吏，清风来故人。樽酒酌未酌，晓花颦不颦。铢秤与缕雪，谁觉老陈陈？,秋
罗邺,唐代,秋别,别路垂杨柳，秋风凄管弦。青楼君去后，明月为谁圆。,秋
吴文英,宋代,生查子·秋社,当楼月半奁，曾买菱花处。愁影背阑干，素发残风露。神前鸡酒盟，歌断秋香户。泥落画梁空，梦想青春语。,秋
李白,唐代,秋日登扬州西灵塔,宝塔凌苍苍，登攀览四荒。顶高元气合，标出海云长。万象分空界，三天接画梁。水摇金刹影，日动火珠光。鸟拂琼帘度，霞连绣栱张。目随征路断，心逐去帆扬。露浴梧楸白，霜催橘柚黄。玉毫如可见，于此照迷方。,秋
王勃,唐代,易阳早发,饬装侵晓月，奔策候残星。危阁寻丹障，回梁属翠屏。云间迷树影，雾里失峰形。复此凉飙至，空山飞夜萤。,秋
王建,唐代,秋夜,夜久叶露滴，秋虫入户飞。卧多骨髓冷，起覆旧绵衣。,秋
钱珝,唐代,江行无题一百首·其八十二,远岸无行树，经霜有伴红。停船搜好句，题叶赠江枫。,秋
田锡,宋代,塞上曲,秋气生朔陲，塞草犹离离。大漠西风急，黄榆凉叶飞。襜褴罢南牧，林胡畏汉威。藁街将入贡，代马就新羁。浮云护玉关，斜日在金微。萧索边声静，太平烽影稀。素臣称有道，守在於四夷。,秋
江淹,南北朝,秋至怀归诗,帐然集汉北，还望岨山田。沄沄百重壑，参差万里山。楚关带秦陇，荆云冠吴烟。草色敛穷水，木叶变长川。秋至帝子降，客人伤婵娟。试访淮海使，归路成数千。蓬驱未止极，旌心徒自悬。若华想无慰，忧至定伤年。,秋
吴文英,宋代,秋思·堆枕香鬟侧,堆枕香鬟侧。骤夜声、偏称画屏秋色。风碎串珠，润侵歌板，愁压眉窄。动罗箑清商，寸心低诉叙怨抑。映梦窗，零乱碧。待涨绿春深，落花香泛，料有断红流处，暗题相忆。欢酌。檐花细滴。送故人、粉黛重饰。漏侵琼瑟。丁东敲断，弄晴月白。怕一曲、霓裳未终，催去骖凤翼。叹谢客、犹未识。漫瘦却东阳，灯前无梦到得。路隔重云雁北。,秋
吴文英,宋代,齐天乐·竹深不放斜阳度,竹深不放斜阳度，横披澹墨林沼。断莽平烟，残莎剩水，宜得秋深才好。荒亭旋扫。正著酒寒轻，弄花春小。障锦西风，半围歌袖半吟草。独游清兴易懒，景饶人未胜，乐事长少。柳下交车，尊前岸帻，同抚云根一笑。秋香未老。渐风雨西城，暗欹客帽。背月移舟，乱鸦溪树晓。,秋
刘道著,清代,湘江秋晓,爽气荐金风，新凉入衣袂。朝露流青桐，旭日光生媚。轩窗坐临江，烟影浮轻翠。竹树带飞岚，荇藻俱明丽。双鸥浴回波，蹴荡晴光坠。风帆云外来，隐见都深致。渔网次第张，钓饵各呈技。苟得亦偶然，贪求本无谓。远雁下平沙，嘹亮遗凄唳。幽怀本不穷，况当心目费。淡淡横朝烟，脉脉深秋思。,秋
武衍,宋代,秋夕清泛,弄月吹箫过石湖，冷香摇荡碧芙蕖。贪寻旧日鸥边宿，露湿船头数轴书。,秋
李白,唐代,江上寄元六林宗,霜落江始寒，枫叶绿未脱。客行悲清秋，永路苦不达。沧波眇川汜，白日隐天末。停棹依林峦，惊猿相叫聒。夜分河汉转，起视溟涨阔。凉风何萧萧，流水鸣活活。浦沙净如洗，海月明可掇。兰交空怀思，琼树讵解渴。勖哉沧洲心，岁晚庶不夺。幽赏颇自得，兴远与谁豁。,秋
耿玮,唐代,秋日,返照入闾巷，忧来谁共语？古道少人行，秋风动禾黍。,秋
陆游,宋代,秋日闻蝉,断角斜阳触处愁，长亭搔首晚悠悠。世间最是蝉堪恨，送尽行人更送秋。,秋
李白,唐代,悲清秋赋,登九疑兮望清川，见三湘之潺湲。水流寒以归海，云横秋而蔽天。余以鸟道计于故乡兮，不知去荆吴之几千。于时西阳半规，映岛欲没。澄湖练明，遥海上月。念佳期之浩荡，渺怀燕而望越。荷花落兮江色秋，风嫋嫋兮夜悠悠。临穷溟以有羡，思钓鳌于沧洲。无修竿以一举，抚洪波而增忧。归去来兮人间不可以讬些，吾将采药于蓬丘。,秋
戎昱,唐代,戏题秋月,秋宵月色胜春宵，万里天涯静寂寥。近来数夜飞霜重，只畏娑婆树叶凋。,秋
潘阆,宋代,渭上秋夕闲望,秋夕满秦川，登临渭水边。残阳初过雨，何树不鸣蝉。极浦涵新月，孤帆没远烟。渔人空老尽，谁似太公贤。,秋
王闿运,清代,秋晓风日偶忆淇上,秋云洗晨光，庭树碧已散。风期偶然照，水石若在眼。清淇忆晓涉，尘虑得初盥。日色马上明，波痕鹭边浅。沦漪自然绿，空秀不可限。樵汲带清景，望望使步缓。自从闭门来，屡见王路蹇。泽衰怀绿猗，道难惧蓬转。情闲地仍幽，物扰理自遣。谁谓山水深，方从寸心远。,秋
任希古,唐代,和长孙秘监七夕,二秋叶神媛，七夕望仙妃。影照河阳妓，色丽平津闱。鹊桥波里出，龙车霄外飞。露泫低珠佩，云移荐锦衣。更深黄月落，夜久靥星稀。空接灵台下，方恧辨支机。,秋
李致远,元代,朝天子·秋夜吟,梵宫、晚钟。落日蝉声送。半规凉月半帘风，骚客情尤重。何处楼台，笛声悲动？二毛斑秋夜永。楚峰，几重？遮不断相思梦。,秋
白居易,唐代,途中感秋,节物行摇落，年颜坐变衰。树初黄叶日，人欲白头时。乡国程程远，亲朋处处辞。唯残病与老，一步不相离。,秋
杜甫,唐代,与任城许主簿游南池,秋水通沟洫，城隅进小船。晚凉看洗马，森木乱鸣蝉。菱熟经时雨，蒲荒八月天。晨朝降白露，遥忆旧青毡。,秋
羊士谔,唐代,酬彭州萧使君秋中言怀,右职移青绶，雄藩拜紫泥。江回玉垒下，气爽锦城西。皋鹤惊秋律，琴乌怨夜啼。离居同舍念，宿昔奉金闺。,秋
张仲素,唐代,山寺秋霁,水落溪流浅浅，寺秋山霭苍苍。树色尤含残雨，钟声远带斜阳。,秋
吴文英,宋代,水龙吟·惠山酌泉,艳阳不到青山，古阴冷翠成秋苑。吴娃点黛，江妃拥髻，空蒙遮断。树密藏溪，草深迷市，峭云一片。二十年旧梦，轻鸥素约，霜丝乱、朱颜变。龙吻春霏玉溅。煮银瓶、羊肠车转。临泉照影，清寒沁骨，客尘都浣。鸿渐重来，夜深华表，露零鹤怨。把闲愁换与，楼前晚色，棹沧波远。,秋
屈大均,清代,紫萸香慢·送雁,恨沙蓬，偏随人转，更怜雾柳难青。问征鸿南向，几时暖返龙庭。正有无边烟雪，与鲜飚千里，送度长城。向并门少待，白首牧羝人，正海上，手携李卿。秋声，宿定还惊。愁里月，不分明。又哀笳四起，衣砧断续，终夜伤情。跨羊小儿争射，恁能到，白蘋汀。尽长天遍排人字，逆风飞去，毛羽随处飘零，书寄未成。,秋
朱彝尊,清代,百字令·度居庸关,崇墉积翠，望关门一线，似悬檐溜。瘦马登登愁径滑，何况新霜时候？画鼓无声，朱旗卷尽，惟剩萧萧柳。薄寒渐甚，征袍明日添又。谁放十万黄巾，泥丸不闭，直入车箱口。十二园陵风雨暗，响遍哀鸿离兽。旧事惊心，长涂望眼，寂寞闲亭堠。当年锁钥，董龙真是鸡狗。,秋
曾纡,宋代,宁川,渡水穿桥一径斜，潦收溪足露汀沙。半山云影前山雨，十里香风晚稻花。异县悲秋多客思，丰年乐事属田家。故园正好不归去，满眼西风吹鬓华。,秋
韩琦,宋代,重九会光化二阕·其二,谁言秋色不如春，及到重阳景自新。随分笙歌行乐处，菊花萸子更宜人。,秋
周紫芝,宋代,秋晚二绝·其二,月向寒林欲上时，露从秋后已沾衣。微萤不自知时晚，犹抱馀光照水飞。,秋
杜甫,唐代,秋兴八首·其四,闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书驰。鱼龙寂寞秋江冷，故国平居有所思。,秋
高适,唐代,陪窦侍御灵云南亭宴诗得雷字,凉州近胡，高下其池亭，盖以耀蕃落也。幕府董帅雄勇，径践戎庭，自阳关而西，犹枕席矣。军中无事，君子饮食宴乐，宜哉。白简在边，清秋多兴，况水具舟楫，山兼亭台，始临泛而写烦。俄登陟以寄傲，丝桐徐奏，林木更爽，觞蒲萄以递欢，指兰茝而可掇。胡天一望，云物苍然，雨萧萧而牧马声断，风袅袅而边歌几处，又足悲矣。员外李公曰：七日者何？牛女之夕也。夫贤者何得谨其时，请赋南亭诗，列之于后。人幽宜眺听，目极喜亭台。风景知愁在，关山忆梦回。秪言殊语默，何意忝游陪。连唱波澜动，冥搜物象开新秋归远树，残雨拥轻雷。檐外长天尽，尊前独鸟来。常吟塞下曲，多谢幕中才。河汉徒相望，嘉期安在哉。,秋
沈约,南北朝,愍衰草赋,愍衰草，衰草无容色。憔悴荒径中，寒荄不可识。昔时兮春日，昔日兮春风。衔华兮佩实，垂绿兮散红。岩陬兮海岸，冰多兮霰积。布绵密于寒皋，吐纤疏于危石。雕芳卉之九衢，霣灵茅之三脊。风急崤道难，秋至客衣单。既伤檐下菊，复悲池上兰。飘落逐风尽，方知岁早寒。流萤暗明烛，雁声断裁续。霜夺茎上紫，风销叶中绿。秋鸿兮疏引，寒乌兮聚飞。径荒寒草合，草长荒径微。园庭渐芜没，霜露日沾衣。,秋
黄景仁,清代,都门秋思四首·其四,侧身人海叹栖迟，浪说文章擅色丝。倦客马卿谁买赋，诸生何武漫称诗。一梳霜冷慈亲发，半甑尘凝病妇炊。寄语绕枝乌鹊道，天寒休傍最高枝。,秋
杜甫,唐代,秋风二首·其二,秋风淅淅吹我衣，东流之外西日微。天清小城捣练急，石古细路行人稀。不知明月为谁好？早晚孤帆他夜归。会将白发倚庭树，故园池台今是非。,秋
谢榛,明代,秋暮书怀,木落风高万壑哀，山川纵目一登台。夕阳满地渔樵散，秋水连天鸿雁来。白发无情淹岁月，黄花有意照樽罍。西园公子虚陈迹，词客于今说爱才。,秋
马致远,元代,湘妃怨·金卮满劝莫推辞,金卮满劝莫推辞，已是黄柑紫蟹时。鸳鸯不管伤心事，便白头湖上死。爱园林一抹胭脂，霜落在丹枫上，水飘着红叶儿。风流煞带酒的西施。,秋
金诚,明代,江行秋兴,江水悠悠行路长，雁声啼月有微霜。十年踪迹浑无定，莫更逢人问故乡。,秋
